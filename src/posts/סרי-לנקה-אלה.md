---
title: אלה - סרי לנקה
subtitle: אלה. היעד המעניין ביותר באיזור הפנים של סרי לנקה. יעד מומלץ ביותר למי שטס לסרי לנקה לא עבור גלישה בלבד, ויעד מומלץ באופן כללי.
slug_title: sri-lanka-ella
published_by: עדוא גל
publish_date: 2023-08-05T01:01:01.699Z
trip_date: 2023-04-04T16:44:42.711Z
trip_type: זוגי
trip_length: 3
head_image: /assets/img/posts/sri_lanka/ella_main.jpg
head_image_show_caption: false
head_image_caption_text:
thumbnail: /assets/img/posts/sri_lanka/ella_main.jpg
thumbnail_show_caption: false
thumbnail_caption_text:
previous_post: נווארה-אליה-סרי-לנקה
show_toc: true
tags:
  - סרי לנקה
  - ירח דבש
  - תרמילאים
  - דרום אסיה
keywords:
  - מזרח אסיה
  - אלה
  - הרכבת לאלה
  - Adams Peak
  - Little Adams's Peak
  - הסלע של אלה
  - פסגת אדם הקטנה
  - Ella Rock
  - גשר תשע הקשתות
isDraft: false
---

ל**אלה** הגענו ברכבת מנווארה אליה. בתום נסיעה מרתקת ומהנה בת כשלוש-ארבע שעות, ירדנו בתחנת הרכבת של אלה בשעת ערב, עם תחילת השקיעה, והתחלנו ללכת ברגל אל בית ההארחה (Guesthouse) אותו סגרנו. מזג האוויר היה מעט קריר וגשום. במהלך ההליכה עברנו ברחוב הראשי בין מסעדות וברים רבים, האווירה הייתה אווירה נהדרת של נופש ושל תרמילאים, ומצב הרוח (שירד בקנדי, והתחיל להשתפר בנווארה אליה) עלה פלאים. היה "קליק" מיידי עם אלה, והוא נשאר עד תום השהות שם.

אלה היא בין היעדים התיירותיים הבולטים בסרי לנקה, והבולט ביותר באיזור המרכז (לא חופים). לעומת איזורי החוף, היה בה משהו שהזכיר לי יותר יעדי תרמילאים בדרום מזרח אסיה. האווירה חופשית, נינוחה, אין לחץ, וכולם נמצאים שם בשביל להנות מהחיים. היא בולטת בעיקר כי היא מוקד תיירותי בולט, וכן סמוכה למספר אתרים מעניינים כגון "פסגת אדם הקטנה" (Little Adam's Peak).

מספר התושבים באלה הוא כ־ 44 אלף. בנוסף אליהם, העיר - או בעצם יותר עיירה - מלאה בבתי הארחה רבים, בכל רחוב ובכל פינה. היא ממוקמת בגובה של כ 1,041 מעל פני הים, וכאמור, מזג האוויר בה נעים וקריר בערבים (וחם או חם מאוד במהלך היום).


## **לינה באלה**

אלה מלאה בבתי הארחה (גסטהאוסים) ובהוסטלים. זוהי עיר של תרמילאים. ישנם גם מספר מלונות קצת יותר גדולים במרכז העיר וקצת מחוצה לה.

אנחנו הגענו לבית ההארחה [Ella Moon Rock](https://www.tripadvisor.com/Hotel_Review-g616035-d23860403-Reviews-Ella_Moon_Rock-Ella_Uva_Province.html) אותו מנהל אובי (Obi). אני חורג ממנהגי ונותן המלצה על המקום, שכן הוא היה פשוט נהדר. עבור סכום סביר מאוד, זכינו בחדר נעים, נקי מאוד(!), ויחס נהדר. ארוחת הבוקר היתה טריה, והיתה ענקית. יש לשים לב לכך שבעצם גם אובי ואשתו גרים בבית ההארחה, כך שלעיתים זה יכול לפגוע במידה קלה בפרטיות.

את בית ההארחה מצאנו ב Booking.com, אך הזמנו באמצעות שיחת טלפון לבעליו. כך קיבלנו הנחה ניכרת.

המיקום היה טוב. הליכה מבית ההארחה אל רוב המסעדות והברים משכה בין חמש ל־ 10 דקות. כך או כך, אלה קטנה למדי ובעצם רוב המקומות יהיו ב"מרכז".

![ארוחת הבוקר ב Ella Moon Rock](/assets/img/posts/sri_lanka/ella_ella_moon_rock_breakfast_1.jpg "ארוחת הבוקר ב Ella Moon Rock")

![החדר ה Ella Moon Rock](/assets/img/posts/sri_lanka/ella_ella_moon_rock_room.jpg "החדר ה Ella Moon Rock")

## **מה יש לעשות באלה?**


### **חיי לילה**

כבר בערב הראשון יצאנו לבלות בבר "[Cafe Chill](https://goo.gl/maps/y3meT55P9YngWgfP6)" עם חברים שהכרנו בטיול. זהו אחד המקומות הבולטים באלה, הוא היה מלא, והאווירה הייתה נהדרת. 

בלילה הבא היינו ב "[Cafe One Love](https://goo.gl/maps/qKU3vyopvziYZ66w6)". גם זה מקום חמוד מאוד, ובשעות מאוחרות הוא הופך לסוג של "דאנס בר". זה מקום לא גדול, אבל האווירה טובה והמוזיקה כיפית. 

חיי הלילה באלה טובים. לא מדובר במקום עם מסיבות ענק עם אלפי אנשים, אבל מה שכן יש הוא ברוח טובה וחופשית.


### **גשר תשע הקשתות (Nine-Arch Bridge)**

ביום השני התחלנו את היום בהליכה ל**גשר תשע הקשתות**. הגשר הוא אחד מנקודת העניין המרכזיות באיזור בפרט, ובסרי לנקה בכלל. מדובר על גשר שהוא בעצם הגשר עליו הרכבת לאלה עוברת. הגשר בנוי מעל לעמק של מטעי תה, והנוף מרהיב.

לגשר הגענו בהליכה. משך המסלול (שעובר בשדות ובמעיין חצי-ג'ונגל) הוא בין 45 דקות לשעה. ההליכה בקושי קל עד בינוני. באמצע היום השמש קופחת, וכדאי להיערך בהתאם. מי שמעוניין יכול להגיע לגשר גם באמצעות טוק טוק (כרגיל).

אם מגיעים בשעה הנכונה אפשר לראות את הרכבת עוברת. אם זה מעניין אתכם, כדאי להתעדכן בלו"ז הרכבת.  

[קישור למקום](https://www.tripadvisor.com/Attraction_Review-g616035-d4137010-Reviews-Nine_Arches_Bridge-Ella_Uva_Province.html).

![גשר תשע הקשתות, אלה](/assets/img/posts/sri_lanka/ella_nine_arch_bridge_collage.jpg "גשר תשע הקשתות, אלה")


### **פסגת אדם הקטנה - Little Adam's Peak**

בהמשך היום הגענו ל**פסגת אדם הקטנה**. למעשה, אין בין הפסגה הזו לבין פסגת אדם כלום ושום דבר - השם הוא פשוט שם "תיירותי". טוענים שהנוף הנשקף מפסגת אדם הקטנה דומה לנוף מהפסגה הגדולה. אולי.

תחילת המסלול אל הפסגה נמצא מעט מחוץ לאלה, במרכז של כ 15 - 25 דקות הליכה מהמרכז. לאחר תחילת המסלול עוברים עוד כ 15 - 30 דקות הליכה עד לאיזור שהוא ממש האיזור ההררי עצמו. אפשר לקחת טוק טוק לאיזור ההתחלתי של המסלול, או שאפשר ישירות לאיזור ההררי עצמו. במהלך המסלול אפשר כמובן לקנות קוקוסים מרעננים.

מכאן יש לעלות לבד. העליה בינונית בקושיה. טיפוס על ההר עצמו אורך עוד בן עוד כ 20 דקות עד חצי שעה. בסך הכל, כל המסלול אמור לקחת בין 45 דקות ל 75 דקות.

_כשמגיעים לפסגה מבינים למה. הנוף מרהיב._ 

אפשר לעבור לפסגה הסמוכה, באמצעות הליכה לא קלה שאורכת עוד עשרים דקות לכל כיוון. נחמד אבל לא מעבר.

לפסגת אדם הקטנה מומלץ לעלות בשעות הבוקר או בשעות אחר הצהריים המאוחרות, כדי להימנע משמש חזקה.

[קישור למקום](https://www.tripadvisor.com/Attraction_Review-g616035-d2478367-Reviews-Little_Adam_s_Peak_View_Point-Ella_Uva_Province.html).


![עז בדרך אל פסגת אדם הקטנה, ונוף מהפסגה עצמה](/assets/img/posts/sri_lanka/ella_little_adams_peak_collage.jpg "עז בדרך אל פסגת אדם הקטנה, ונוף מהפסגה עצמה")

![מבט פנורמי מפסגת אדם הקטנה](/assets/img/posts/sri_lanka/ella_little_adams_peak_pano.jpg "מבט פנורמי מפסגת אדם הקטנה")

### **ביקור במקדש הבודהיסטי של אלה**

מבית ההארחה בו שהינו היה אפשר לשמוע את התפילות והטקסים שנערכים במקדש של אלה. החלטנו ללכת לראות.

המקדש מוזנח באופן יחסי בחלקו החיצוני. חלקו הפנימי נאה אך לא מרשים באופן מיוחד. חוויה נחמדה אם זה בדרך, אך לא מקום שכדאי להגיע אליו במיוחד.

[קישור למקום](https://goo.gl/maps/Zj3cN97753bDensJ6).

![פנים המקדש של אלה](/assets/img/posts/sri_lanka/ella_temple_inside.jpg "פנים המקדש של אלה")

### **רכיבה בקטנוע מסביב לאלה**

ביום השלישי באלה שכרנו קטנוע מבית ההארחה. אובי, הבעלים, המליץ לנסוע למפלי דיאלומה (Diyaluma Falls) ובגדול לשם כיוונו.

הנסיעה באיזור היא חוויה בפני עצמה. באיזור אלה אין תנועת רכבים רבה, ולכן אפשר להנות מהנהיגה עצמה. הנוף הנשקף במהלכה מרשים. אפשר לעצור בצידי הדרך ולהתקל בקופים. באיזור ישנם שדות אורז רבים. במהלך הדרך ישנן נקודות עניין שונות כמו [מערת רוואנה](https://www.tripadvisor.com/Attraction_Review-g616035-d4225598-Reviews-Ravana_s_Cave-Ella_Uva_Province.html) (Ravana's Cave) או [מפלי רוואנה](https://en.wikipedia.org/wiki/Ravana_Falls) (Ravana Falls).

![מבט מעצירה בדרך](/assets/img/posts/sri_lanka/ella_around.jpg "מבט מעצירה בדרך")

### **מפלי דיאלומה (Diyaluma Falls)**

[**מפלי דיאלומה**](https://www.tripadvisor.com/Attraction_Review-g2136793-d2098090-Reviews-Diyaluma_Falls-Koslanda_Uva_Province.html) נמצאים במרחק של כשעה נסיעה מאלה. כאמור, הנסיעה או הנהיגה ברובה נינוחה ונעימה. המפל הוא השני בגובהו בסרי לנקה, וגובהו כ 220 מטרים.

יש לשים לב, **המיקום של המפלים בגוגל מפות הוא בעצם תחתית המפל**, ולא המסלול עצמו על נקודת ההתחלה או אל הפסגה, שזו האטרקציה אליה מומלץ ללכת. **כדאי להתעניין ולבדוק בדיוק לאיזו נקודה כדאי להגיע לפני שנוסעים למפל**.

![מפלי דיאלומה - נוף מקצה המפל](/assets/img/posts/sri_lanka/ella_Diyaluma_2.jpg "מפלי דיאלומה - נוף מקצה המפל")

אנחנו נפלנו למלכודת של איזה "מדריך" מקומי שהדריך אותנו בדרך אל הפסגה בסוג של דרך חתחתים, אליה הגענו לאחר עשר דקות נסיעה נוספות במעלה הדרך. הדרך עצמה הייתה יפה מאוד, אך מעט פחות נהננו מהחוויה כי היא היתה מעט "מפוקפקת". כך או כך, היה מדובר בחוויה ייחודית וחיובית.

מפסגת המפלים מתגלה נוף מרהיב (כרגיל). האזור די יפה ויש בו בריכות רדודות רבות. אחת הבריכות היא בריכה בקצה הצוק, חצובה בתוך הסלע עצמה. זו נקודה טובה לצילומים לרשתות החברתיות, וגם אם אתם לא בעניין תראו אחרים מנצלים אותה לצורך כך.

**ניתן להשתכשך בבריכות השונות, ולכן מומלץ מאוד להגיע למפלים עם בגד ים.**

בסיום ירדנו את הדרך רגלית בחזרה, לקחנו את הקטנוע, ונסענו בחזרה לאלה. בדרך עצרנו להתרענן בקוקוסים משובחים.

![מפלי דיאלומה, מקטע קטן של המפל בחלקו העליון](/assets/img/posts/sri_lanka/ella_Diyaluma_collage.jpg "מפלי דיאלומה, מקטע קטן של המפל בחלקו העליון")


### **Mahamevnawa Buddhist Monastery - Bandarawela**

[המקדש הבודהיסטי Mahamevnawa](https://www.tripadvisor.com/Attraction_Review-g17551900-d13873815-Reviews-Mahamevnawa_Monastery-Kumbalwela_Uva_Province.html) ממוקם בעיירה הסמוכה Bandarawela.

הגענו אליו עם נהג טוק טוק שהבאנו לו חופש לקחת אותנו למקומות באזור בשביל להעביר את הבוקר.

![](/assets/img/posts/sri_lanka/ella_Mahamevnawa_2.jpg "")

המקדש מעניין ביותר. **מדובר על מקדש גדול ומפואר ביותר**, שנמצא בפסגת הר, עם נוף מרהיב. בעת הביקור הוא היה בשיפוץ או בבניה. במהלך הביקור התקיים בו טקס בו צפינו.

לאחר הביקור נסענו עם הנהג לנקודת נוף נוספת באזור. מהנקודה היה אפשר לראות את הרכבת מגיעה לאלה. 

הביקור מומלץ.

[קישור נוסף](https://mahamevnawa.lk/en/bandarawela/).


![אחד משני פסלי פילים עצומים בכניסה הראשית אל המקדש](/assets/img/posts/sri_lanka/ella_Mahamevnawa_1.jpg "אחד משני פסלי פילים עצומים בכניסה הראשית אל המקדש")


### **הסלע של אלה - Ella Rock**

לא ביקרנו באתר, אך הוא אמור להיות אחת החוויות המרשימות באזור. מדובר על "טרק" קשה יותר ורציני יותר מזה אל פסגת אדם הקטנה. החוויה אמורה להיות מתגמלת יותר. המסלול אמור להיות יפה והנוף גם הוא. הסלע של אלה בעצם נמצא מול פסגת אדם הקטנה. מי שיטפס על פסגת אדם הקטנה יצפה אל הסלע של אלה, וההיפך.

מתאים אם מעוניינים לבצע את המסלול בשעות בוקר מוקדמות, שכן כל כיוון לוקח בערך שעתיים. 

[קישור למקום](https://www.tripadvisor.com/Attraction_Review-g616035-d2703056-Reviews-Ella_Rock-Ella_Uva_Province.html).

![הסלע של אלה, מבט מהמסלול לפסגת אדם הקטנה](/assets/img/posts/sri_lanka/ella_ella_rock_from_little_adams_peak.jpg "הסלע של אלה, מבט מהמסלול לפסגת אדם הקטנה")

### **Ravana Ella Falls**

מפלים נחמדים. לא מרשים במיוחד, אבל מתאים אם מחפשים סתם "לעשות סיבוב". אפשר לבקר בדרך לאתרים רחוקים יותר כחלק מטיול יום. נמצאים כעשרים דקות נסיעה מאלה.

[קישור למקום](https://www.tripadvisor.com/Attraction_Review-g616035-d2255787-Reviews-Ravana_Ella_Falls-Ella_Uva_Province.html).


![Ravana Ella Falls](/assets/img/posts/sri_lanka/ella_Ravana_falls.jpg "Ravana Ella Falls")

## **ההמשך מאלה**

סגרנו מראש שלושה לילות ב־ Ella Moon Rock. רצינו עוד. לצערנו הרב, בית ההארחה כבר היה מלא ללילות הבאים, ונאלצנו לותר. כדי להנות עוד קצת מאלה, ביום הרביעי שכרנו טוק טוק איתו טיילנו חצי יום באיזור. 

בצהריים המשכנו הלאה לעיירת החוף **מיריסה** (Mirissa), אליה הגענו באמצעות נהג שאובי סידר לנו.

הנהג היה מעולה. מקצועי, ענייני, אדיב, ובעל מכונית איכותית. רמה נדירה לסרי לנקה. שם הנהג Harinda Anuranga, ואני ממליץ עליו באופן חריג בגלל הרמה הגבוהה. שם החברה הוא הוא [Elephant Lanka Holidays](https://www.tripadvisor.co.uk/Attraction_Review-g293962-d25147331-Reviews-Elephant_Lanka_Holidays-Colombo_Western_Province.html). כרגיל - אין לי שום קשר אליו.

לעושים את הכיוון ההפוך, ניתן להמשיך לנוורה אליה, לקנדי, או לחוף המזרחי.


## **כמה זמן כדאי להיות באלה?**

לדעתי משך השהות המומלצת באלה היא בין שלושה לילה לשבוע.

אפשר להסתפק בשני לילות - אבל חבל. אלה זה מקום שכיף לספוג את האווירה שיש בו. בשביל זה צריך מינימום שלושה לילות. מי שמתחבר לאווירה החופשית, מתחבר לאיזור ההררי (ולא מחפש חופים), ויש לו זמן - יכול להיות באלה גם שבוע. כנראה ששלושה עד חמישה לילות הם איזון טוב.


## **רשימת מקומות מומלצים באלה**


### **The White Rabbit - Ella**

המסעדה האהובה עלינו בכל סרי לנקה. אכלנו שם שלושה ימים רצוף. אוכל מעניין, טעים, באיכות גבוהה, ובמחירים טובים. אווירה מעולה. הבעלים חמוד. מומלץ ביותר.

![](/assets/img/posts/sri_lanka/collage_white_rabbit.jpg "")


[קישור למקום](https://www.tripadvisor.com/Restaurant_Review-g616035-d25156043-Reviews-The_White_Rabbit_Ella-Ella_Uva_Province.html).


### **Cafe One Love**

בר מעניין עם אווירה טובה. הופך לדאנס בר בשעות המאוחרות.

[קישור למקום](https://goo.gl/maps/RNrhDyLutN9zpepe8).


### **קפה צ'יל - Cafe Chill**

בר-מסעדה. המקום עמוס תיירים. השירות מהיר וברמה גבוהה, והאוכל טוב ובינלאומי. המחירים גבוהים בהתאם. מתאים לכל שעות היום, אך לדעתי יותר לשעות הערב או הלילה.

[קישור למקום](https://www.tripadvisor.com/Restaurant_Review-g616035-d2051648-Reviews-Cafe_Chill-Ella_Uva_Province.html).


### **Fish & Chips Restaurant and Rotti Hut**

מקום צנוע במרכז העיירה. שירות אדיב מאוד ומהיר מאוד. אוכל טעים ומנות נדיבות. המקום פשוט יותר, ומתאים יותר למי שרוצה לשבוע, להנות קצת מהאוכל, ולשלם מחיר הוגן. 

[קישור למקום](https://goo.gl/maps/7q5fbu77xYBS6WgF7).


### **Somasiri Supermarket**

המקום הטוב ביותר (שאנחנו מצאנו) באלה להחלפת כספים.

שערי ההמרה באלה לא טובים במיוחד. אם אפשר, תחליפו בעיירות החוף. גם בנווארה אליה השער היה טוב יותר.




## **סיכום**

אלה הוא אחד ה-מקומות שעשו לנו את הטיול בסרי לנקה, ואחת החוויות הזכורות לטובה משם. המקום פשוט נחמד, עם אווירה טובה, ועם אנשים טובים. יש מסעדות טובות, ובשפע. יש חיי לילה סבירים. כיף לטייל באיזור וכיף להתעורר בבוקר לאוויר הטוב שיש שם.

מומלץ מאוד לכל מי שמחפש דברים אחרים מחופים, וגם לאלו שבאו לגלוש ולחוף ורוצים קצת שינוי אווירה והפוגה מהחום הכבד של החוף.
