---
title: מיריסה, סרי לנקה
subtitle: מיריסה היא עיירה עם אווירת "תרמילאים" מעולה, ועם חופים מצויינים. יעד בולט באיזור החוף הדרומי.
slug_title: סרי-לנקה-מיריסה
published_by: עדוא גל
publish_date: 2023-09-05T04:47:25.820Z
trip_date: 2023-04-07T04:47:25.834Z
trip_type: זוגי
trip_length: 5
head_image: /assets/img/posts/mirissa_head.jpg
head_image_show_caption: false
head_image_caption_text: ""
thumbnail: /assets/img/posts/mirissa_head.jpg
thumbnail_show_caption: false
thumbnail_caption_text: ""
previous_post: sri-lanka-ella
tags:
  - סרי לנקה
  - חופים
  - תרמילאים
  - דרום אסיה
keywords:
  - ירח דבש
  - חיי לילה בסרי לנקה
  - חיי לילה
  - Coconut Tree Hill
  - גבעת עצי הקוקוס
  - צפיה בלוויתנים
isDraft: false
---
מיריסה (Mirissa) היא עיירת החוף הראשונה שאליה הגענו בסרי לנקה. כך בעצם התחיל החלק השני של הטיול, שחציו היה האזור ההררי וחציו היה בעיירות החוף בדרום.

מיריסה היא עיירת חוף בולטת בחוף הדרומי. במיריסה ישנה רצועת חוף ארוכה ואיכותית (ובעצם מספר חופים), שבחלקה הגדול נוח להיכנס למים. החוף טוב לאנשים המעוניינים לשבת על החוף ולהנות מהחול ומהים, בעוד שאלו שמחפשים גלים טובים לגלישה או אפשרויות לצלילה, ירצו ללכת לחופים בעיירות סמוכות, כגון ווליגמה (Weligama). 

העיירה ידועה בסיורי הצפיה בלוויתנים (Whale watching tours) שיוצאים ממנה.

זוהי נטו עיירת נופש, ומה שהיא מציעה זה חופים ונופים יפים באזור. לעומת מקומות כמו קנדי, אלה, גול, ועוד - אין פה עניין של היסטוריה עשירה ושל עתיקות של המורשת הבודהיסטית. בעיירה מלונות ובתי הארחה רבים, ורוב האנשים שתראו ברחובות יהיו תיירים. חלק גדול מהתיירים בעיר הם תרמילאים (Backpackers).

כאן המקום לדבר שוב על עניין המסלול בסרי לנקה. מיריסה נמצאת בדרום. זה אומר שהיא מתאימה לעונות בהן אין גשמי מונסון באזור. כלומר, האזור מומלץ בתקופות של בין אוקטובר עד מאי.

![החוף בשעות הערב](/assets/img/posts/mirissa_beach_2.jpg "החוף בשעות הערב")

## **הגעה למיריסה**

אנחנו הגענו למיריסה באמצעות הסעה (מונית) מאלה. כפי שציינתי [ברשומה על אלה](https://www.tisot.info/blog/sri-lanka-ella/), הנהג היה מקצועי, עניין, ואדיב - הרבה מעל הממוצע בסרי לנקה. שמו הוא Harinda Anuranga ושם החברה שלו הוא [ Elephant Lanka Holidays](https://www.tripadvisor.co.uk/Attraction_Review-g293962-d25147331-Reviews-Elephant_Lanka_Holidays-Colombo_Western_Province.html). ניתן ליצור קשר באמצעות הפרטים בקישור שלעיל.

מיריסה היא נקודת המשך מרכזית אחת מאלה. רבים ממשיכים גם לנקודות מזרחיות יותר - לטנגלה (Tangalle), או לחופים של היריקטיה (Hiriketiya) באזור של מטרה (Matara).

למיריסה או לשאר אזור החוף הדרומי אי אפשר להגיע באמצעות רכבת. לכן האפשרויות הן או אוטובוס או מונית (וכאמור, אוטובוס היא חוויה מעט קשוחה בסרי לנקה).

מסלול חלופי הוא הגעה למיריסה אחרי גול (Galle) או ישירות מקולומבו, לעושים את המסלול ההפוך. את זה אפשר לעשות באמצעות רכבת. הרכבת מגול היא קצרה ולכן זו אפשרות נוחה מאוד. הרכבת מקולומבו ארוכה. 

אני נהנתי מכך שהשארנו את החופים לסוף. באזור החופים הנטיה הטבעית היא לטייל פחות ולהתבטל יותר. זה מתאים לסוף, אחרי שמתעייפים.

## **לינה במיריסה**

במיריסה שהינו בסך הכול חמישה לילות. מעט ארוך מדי. 

בלילה הראשון "זרמנו" עם זוג חברים ששהה ב־Wood Lodge Mirissa ([קישור למקום בגוגל מפות](https://goo.gl/maps/4iqLTVAvZL3S7YjL6)). למרות הדירוג הגבוה בבוקינג.קום ובגוגל מפות, *המקום התגלה כמאכזב במיוחד*. המיטה היתה מסריחה ורעשים עוברים בין החדרים בצורה מוגזמת, בגלל שהמקום כולו בנוי מעץ בלבד.

לאחר לילה עברנו ל Randiya Sea View Hotel ([קישור למקום בגוגל מפות](https://goo.gl/maps/8FYifWDeFbNwghsm9)). *המלון היה מוצלח למדי. החדר היה גדול מאוד, נקי ונעים. השירות היה טוב*. במלון היתה בריכה נחמדה, כשהחסרון הוא שהן הבריכה והן המלון ממוקמים בסמוך לדרך יחסית ראשית. ארוחת הבוקר היתה גדולה, בתצורת בופה. האוכל היה טרי אבל בסרי לנקה גם במלון די טוב יכולות להיות בעיות ממוצרי חלב לא מספיק טריים - יש לשים לב. לצערנו היו מקומות פנויים רק לשני לילות, ולכן נאלצנו לעבור לעוד מקום.

![הבריכה במלון Randiya Sea View ](/assets/img/posts/mirissa_hotel.jpg "הבריכה במלון Randiya Sea View ")

לא רצינו להישאר לילה אחד ולכן סגרנו עוד שני לילות ב־JJ's Hostel Mirissa ([קישור לאתר של ההוסטל](https://www.jjshostelmirissa.com/)). זהו הוסטל (אכסניה), אך הוא התגלה כאחד ממקומות הלינה הטובים בהם היינו בכל סרי לנקה. החדר היה נקי מאוד, ומאובזר בצורה נוחה. בהוסטל יש חצר יפה, בה בריכה יפה שנעים מאוד לרחוץ בה. האווירה מעולה, והמקום שקט מאוד בלילה. ארוחת הבוקר היתה טובה. המקום מארגן פעילויות כגון שיעור יוגה קבוע בבקרים, וסיורים ברחבי מיריסה בשעות הערב (אם מספיק אנשים רוצים).

כאן המקום להזכיר, כרגיל - בסרי לנקה יש יתרון במחיר להזמנה ישירה. אם אפשר, עדיף להזמין ישירות מהמלון, בטלפון או בדלפק הקבלה.

![JJ's Hostel](/assets/img/posts/mirissa_jjs_2.jpg "JJ's Hostel")

## **מה עושים במיריסה?**

### **צפיה בלוויתנים** 

בבוקר הראשון במיריסה קמנו לפנות בוקר בשביל ללכת לשייט שמטרתו צפיה בלוויתנים. השייט יוצא מוקדם מאוד בבוקר, באיזור חמש וחצי בבוקר. ישנם מספר משרדים בעיר המארגנים סיורים כאלו. המחיר לא זול, והיה למיטב זכרוני כ־55 דולר לאדם. בעצם התיירים מסבסדים את המקומיים שמשלמים מחיר של מספר דולרים בודדים. זהו נוהג קבוע בסרי לנקה, עשיקת התיירים באטרקציות תיירותיות, כגון כניסה לספארי, כניסה לפארקים לאומיים, וכן הלאה.

במהלך השייט חילקו כיבוד קל. אם הציפיות לא גבוהות, לא תתאכזבו. השייט היה יעיל. הצוות מיומן, יעיל, וגם נחמד. השייט אורך בערך 4 שעות.

כדאי להשאיר את הציפיות בנוגע ללוויתנים נמוכות. אנחנו לא ראינו לוויתן, או לפחות לא ראינו אותו למספר פעמים קטן מאוד (פעמיים או שלוש), כל פעם לשבריר שניה, בה רק עשירית מהסירה הצליחה לאתר אותו ולראות אותו. כן צפינו מספר פעמים רב מאוד בלהקות דולפינים קופצות במים.

בסך הכל מדובר בחוויה נחמדה מאוד, אך גבולית ביחס לעלות שלה, וביחס לכך שיש לקום עבורה מוקדם מאוד בבוקר.

![המראה ביציאה אל השייט](/assets/img/posts/mirissa_port.jpg "המראה ביציאה אל השייט")

### **חופים וים**

#### ***החוף המרכזי***

כמובן שחלק גדול מהייחוד והחוויה של מקום כמו מיריסה היא החופים בה. במיריסה רצועת חוף ארוכה ואיכותית, עם חול רך ומים רגועים יחסית. החוף נגיש בהליכה מרוב מקומות הלינה בעיר. המים חמימים.

שימו לב לכך שעוצמת קרינת השמש גבוהה מאוד ויש להיזהר. כדאי לרחוץ בשעות הבוקר או בשעות הערב.

![החוף במיריסה](/assets/img/posts/mirissa_beach_1.jpg "החוף במיריסה")

#### ***סלע התוכי - Parrot Rock***

זהו סלע - בעצם גבעה - שנמצא על החוף המרכזי של מיריסה. יש רצועת חול דקה שאפשר ללכת ממנה אליו. בשעות השפל ההליכה נוחה יותר ויבשה יותר, ובשעות הגאות הגישה תהיה רטובה יותר ונוחה פחות.

הטיפוס על הסלע הוא באמצעות מדרגות גישה. אפשר לעשות בו הליכה קצרה, ובקצהו יש סלעים מהם ניתן לצפות על הנוף. 

אפשר ללכת תוך כדי ביקור בחוף. מקום יפה ומעניין. נחמד מאוד לשעות השקיעה.

![](/assets/img/posts/parrot_rock_1.jpg)

![הנוף מגבעת התוכי](/assets/img/posts/parrot_rock_2.jpg "הנוף מגבעת התוכי")

#### ***החוף ה"סודי" - Secret Beach Mirissa***

במיריסה יש חוף שנקרא "החוף הסודי". זו רצועת חוף קטנה הנמצאת בקצהו של מעיין חצי־אי. כדי להגיע אליה יש לעבור את גבעות חצי האי הזה, בו הכבישים מפותלים ומשובשים. משך הנסיעה מהיציאה מהרחוב הראשי של מיריסה אורכת בערך רבע שעה. לדעתי מומלץ להגיע בהליכה (כחצי שעה) או באמצעות טוק טוק.

החוף מגניב, ומוקף בעצים. הוא די סלעי. אין הרבה מעבר. כדאי להגיע רק אם מעוניינים בחוויה, בשביל לשבת על החוף - החוף המרכזי מספיק טוב ונגיש בהרבה.

![החוף הסודי בשעת שקיעה](/assets/img/posts/mirissa_beach_secret.jpg "החוף הסודי בשעת שקיעה")

### **מסאז' (עיסוי)**

במיריסה מקומות מסאז' רבים, כראוי לעיירת נופש. האיכות הממוצעת כנראה טובה. המחירים נוחים במיוחד לעומת מסאז'ים בישראל.

אנחנו הלכנו לספא "סרניטי" - Serenity spa. היה מוצלח והמקום מומלץ. [קישור למקום ב Tripadvisor](https://www.tripadvisor.com/Attraction_Review-g1407334-d19445251-Reviews-Serenity_Spa-Mirissa_Southern_Province.html).

### **גבעת עצי הקוקוס - Coconut Tree Hill**

גבעה על החוף, עם עצי קוקוס רבים, ונוף יפה על החוף של מיריסה. ממוקמת מעט מחוץ למרכז. אפשר ללכת לשם או לקחת טוק טוק לחוף - ואז לטפס לגבעה עוד כמה דקות. חוויה נחמדה, מתאימה לשעות השקיעה.

[קישור למקום בגוגל מפות](https://goo.gl/maps/NZuLHdgTXSsHQaMJ7).

![](/assets/img/posts/mirissa_coconut_hill.jpg)

### **שנורלינג עם צבי ים בחוף פולהנה (Polhena Beach)**

בחוף Polhena, שנמצא כ־15 עד 20 דקות נסיעה באמצעות טוק טוק ממיריסה, אפשר לבצע "שנירקול" (snorkelling) עם צבי ים. אפשר לשכור ציוד בחוף עצמו.

לא עשינו זאת מתוך עצלנות, אך זו אפשרות שנשמעת מעניינת.

### **טיולי יום**

מיריסה נמצאת מרחק נסיעה סביר ממספר פארקים לאומיים ואטרקציות. במידה שאתה מעוניינים וזוהי הנקודה הקרובה ביותר אליהם ניתן לנסוע אליהם ממיריסה, אם כי אני חושב שלרוב יהיה נקודות מוצא טובות יותר, כגון אלה, או טנגלה.

כמו כן, ניתן לשכור נהג לנסיעה מאלה אל אזור החוף הדרומי, לצאת מוקדם בבוקר, ולעבור באחת משמורות הטבע או הספארי בדרך. זו אפשרות שאנשים רבים נוקטים בה, שכן היא מצמצמת בזבוז זמן על נסיעות.

נקודות עניין לדוגמה הן:

* הספארי של Udawalawe. ספארי טוב לצפיה בפילים. [לפרטים נוספים באתר הספארי](https://udawalawasafari.com/).
* שמורת היער של Kanneliya. מקומיים אמרו שהמקום פחות מיוחד, אך מדובר באפשרות קלילה לטיול בטבע. [לפרטים נוספים קראו כאן](https://www.attractionsinsrilanka.com/travel-directory/kanneliya-forest-reserve/).
* שמורת יערות הגשם של Sinharaja. [עמוד השמורה ב Tripadvisor](https://www.tripadvisor.com/Attraction_Review-g1010261-d447525-Reviews-Sinharaja_Forest_Reserve-Deniyaya_Southern_Province.html).
* הפארק הלאומי והספארי של Yala. ספארי בו ניתן לצפות מדי פעם בנמרים. [לפרטים נוספים קראו כאן](https://www.yalasrilanka.lk/).

## **חיי לילה ואוכל**

חיי הלילה במיריסה - ובאזור - פעילים יחסית. במיריסה ברים רבים מאוד, כאשר בעצם "בר תורן" הופך לדאנס בר \ מסיבה. אני לא יודע בדיוק למה, אבל בכל ערב המסיבה נדדה לבר אחר.

באופן טבעי, רוב הברים נמצאים על החוף של מיריסה. רובם מגישים בירות רגילות, בדרך כלל מהבקבוק. 

### **Doctor’s House - Matara**

אחד המקומות המיוחדים שהיינו בהם בסרי לנקה. נמצא בעיר מטרה, שנמצאת כ־20 עד 30 דקות נסיעה ממיריסה. אפשר להגיע בקלות גם באמצעות טוק טוק. המחיר הנסיעה אמור להיות איפשהו באיזור ה 100 רופי.

זהו בעצם מתחם שהוא בר-מסעדה-שוק-מסיבה. הכול מעורבב בהכול. מעיין יריד.

המסעדה מגישה בעיקר פיצות מתנור־אבן, והן נראות טוב. במקום יש מתחם של מיני־חנויות שמוכרות בגדים ועוד שטויות, בעיקר בסגנון "היפסטרי". יש עמדת מסאז'ים. ואנחנו היינו בערב עם הופעה חיה של להקה מקומית. ההופעה הייתה מעולה, והאווירה הייתה פשוט מדהימה.

כדאי להתעדכן מהם הערבים בשבוע עם הופעות או אירועים במקום.

![](/assets/img/posts/mirissa_dr_house_1.jpg)

![](/assets/img/posts/mirissa_dr_house_2.jpg)

### **Surfing Wombats Mirissa**

מסעדת-בר פיצות מתנור אבן, על חוף הים. שייך לאיטלקיות.

נכון לספט' 2023 המקום "סגור זמנית" [לפי גוגל מפות](https://goo.gl/maps/pTafJQvpfkMsTrXe8). כדאי להתעדכן.

![](/assets/img/posts/mirissa_wombats.jpg)

### **No. 1 Dewmini Roti Shop**

מסעדה פשוטה עם שירות יעיל ואדיב, ועם אוכל טרי וטעים. המקום איננו מגיש משקאות אלכוהוליים.

[קישור לדף המסעדה בגוגל מפות](https://goo.gl/maps/rHQyns6uHrTWBXPKA).

## **לאן ממשיכים הלאה ממיריסה?**

אנחנו המשכנו אל עיר החוף גול (Galle). כדי להגיע אליה לקחנו טוק טוק לתחנת הרכבת בווליגמה (Weligama). הנסיעה ברכבת היתה קצרה, בת בערך שעה.

ניתן כמובן להמשיך ישר לקולומבו ברכבת או במונית, או לשדה התעופה באמצעות מונית.

ניתן להמשיך לנסוע ברכבת מזרחה רק עד למטרה (Matara). כך שיש לקחת מוניות אל מקומות כגון טנגלה או אלה.  

## **סיכום**

![](/assets/img/posts/mirissa_beach_bar.jpg)

חמישה לילות במיריסה היו מעט הרבה, אך נהננו מהרגיעה והשקט. אפשר להסתפק גם בארבעה לילות. מי שמחפש רק חופים, יכול להישאר גם שבוע. 

יש לקחת בחשבון מקומות כמו ויליגמה שמומלצת יותר עבור גלישה, או טנגלה שאמורה להיות עם חופים יפים אפילו עוד יותר. כמו כן ניתן בעצם להיות באינספור חופים קטנים יותר לאורך כל אורך רצועת החוף, בעיירות קטנות יותר.