---
published_by: עדוא גל
trip_date: 2023-06-28T01:11:11.111Z
thumbnail: /assets/img/posts/cluj/cluj_IMG_20230629_201111_2.jpg
date: Last Modified
trip_type: זוגי
thumbnail_show_caption: false
subtitle: קלוז'-נפוקה. עיר סטודנטיאלית, בירת טרנסילבניה, והעיר השניה בגודלה ברומניה. עיר מעניינת בפני עצמה, ושער נוח לאיזור.
title: סוף שבוע בקלוז', קיץ 2023
slug_title: קלוז-רומניה
publish_date: 2023-07-15T01:11:11.111Z
head_image: /assets/img/posts/cluj/cluj_IMG_20230629_201111_2.jpg
thumbnail_caption_text:
tags:
  - רומניה
  - טרנסילבניה
keywords: 
  - מזרח אירופה
  - מרכז אירופה
  - קלוז'
  - קלוז
  - טימישוארה
  - סיביו
isDraft: false
---

קלוז'-נפוקה (Cluj-Napoca) - או פשוט "קלוז'" כפי שנהוג לקרוא לה - היא העיר השניה בגודלה ברומניה, והעיר המשמעותית ביותר בחבל טרנסילבניה (Transilvania). העיר היא אחת משבע הערים הסקסוניות בחבל הארץ. בהונגרית שם העיר הוא קולוזוואר (Kolozsvár). היא בת כ־ 300,000 תושבים, כאשר האיזור המטרופוליני לא גדול בהרבה, והיא עיר בינונית בגודלה. זו עיר סטודנטיאלית, רבת מוסדת אקדמיים, וגם ישראלים לא מעטים לומדים בה (רפואה). 

חבל הארץ של טרנסילבניה היה תחת שליטת ישויות מדיניות הונגריות (ממלכת הונגריה, האימפריה האוסטרו-הונגרית) במשך מאות שנים, עד לתום מלחמת העולם הראשונה, אז שטחה של האימפריה האוסטרו הונגרית פוצל בהסכם טריאנון. באיזור היה קיים בעבר רוב הונגרי, שנשחק בהדרגה מאז. לכן בדומה לישובים רבים בחבל טרנסילבניה, גם בעיר ישנו מיעוט הונגרי גדול, המונה בין 10 ל־ 15 אחוז מתושבי העיר. בעלי היכרות בסיסית עם השפה ההונגרית יוכלו לשמוע אותה לעיתים תכופות יחסית ולזהות אותה מתנוססת על גבי חלק מהמבנים.

טרנסילבניה היא חבל ארץ יפה במיוחד, ובין המקומות עם הטבע העשיר והפראי ביותר באירופה. הכבישים בינוניים באיכותם לכל היותר, אך נהיגה היא חוויה חיובית בסך הכול. התחבורה הציבורית לוקה בחסר, והתניידות באמצעות רכבת לוקחת זמן רב. בטרנסילבניה ישנן עוד ערים יפות רבות (סיביו, סיגישוארה, ברשוב, ועוד). על כן, קלוז' יכולה להוות בסיס או נקודת פתיחה לטיול ברחבי טרנסילבניה, רומניה, או מרכז אירופה באמצעות רכב.

המטבע המקומי הוא ברומניה הוא הלאו או הליי (Leu, Lei). רומניה היא חלק מהאיחוד האירופי אך היא לא חלק מאיזור שנגן. המחירים בה נוחים, אך כיום, ב־ 2023, כבר לא נמוכים כבעבר.

לטובת אנשים שטיילו בעבר בבוקרשט, ראוי לציין שלדעתי ישנו הבדל גדול יחסית הן בחזות העיר והן באווירה בין בוקרשט לקלוז'. בקלוז' יש אווירה יותר מרכז אירופאית ופחות "בלקנית". בניגוד לבוקרשט בה חלקים גדולים מהעיר הם "אפורים", רוב מרכז העיר יפה, כאשר "שיכונים סובייטים" נמצאים רק בפאתי העיר. העיר כמובן גם קטנה יותר, אך מטופחת ויפה בהרבה. העיר מודרנית, צעירה, מלאה בבתי קפה ובמסעדות מודרניים ובאיכות גבוהה, ושוקקת חיים.

![כנסית מיכאל הקדוש. הכנסיה הבולטת בקלוז', אשר משתמשת את הקהילה ההונגרית בעיר.](/assets/img/posts/cluj/cluj_IMG_20230630_214923_2.jpg "כנסית מיכאל הקדוש")


## **הגעה ולינה**

הגענו לקלוז' בטיסת ויז אייר שהמריאה בסביבות השעה 12 ונחתה בסביבות השעה 15. השדה בקלוז' קטן, ויצאנו ממנו, לאחר ביקורת דרכונים, תוך חמש דקות. בעת הטיסה חזור יש לשים לב שהשיהות בשערי היציאה ("Gate") בשדה מאוד לא נעימה.

בקלוז' שהינו במלון מפתיע באיכותו. החדר היה משופץ לחלוטין, ועוצב באופן מושקע ונעים ביותר. המלון היה ממוקם מעט מחוץ למרכז העיר, במרכז של בין 10 ל 20 דקות הליכה (אך ההליכה חזור אליו היתה קשה, מאחר שהיה ממוקם במעלה גבעה). אל המלון הגענו מהשדה באמצעות אוטובוס שעצר במרכז העיר, משם הלכנו.

הטיסה חזור יצאה בשעה 5:50 בבוקר. יצאנו לשדה בשעה 03:30 בלילה באמצעות מונית שהנסיעה בה ארכה רבע שעה. עלות המונית היה 56 ליי.


## **מה עשינו בקלוז'?**

מלבד הליכה ברחבי מרכז העיר, תוך כדי הנאה מהאווירה הטובה, הבניינים היפים והמתוחזקים לעילא, עצירות בבתי קפה, מסעדות, וגם קצת גלידה (טובה), ביקרנו במקומות הבאים:


### **סיור רגלי "חינמי"**

בערב הראשון של הטיול לקחנו סיור (Free Walking Tour) שהתחיל בשעה 18 בערב. הסיור היה בן שעתיים וחצי, ולמרות התחלה מעט משעממת, נהננו ממנו מאוד. [לפרטים נוספים, היכנסו לקישור הזה](https://freetourexpert.com/romania/cluj-napoca-free-walking-tour/).


### **טיפוס על גבעת Cetăţuia (צטצ'ויה)**

מדובר על גבעה שבראשה צלב. הגבעה משקיפה על מרכז קלוז' ונשקף ממנה נוף יפה. ניתן לעלות אליה עם בירות או אוכל קל ולהנות מעצירה בראש הגבעה (כפי שמקומיים עושים). העליה לא קשה במיוחד ואורכת בערך 20 דקות. אנחנו עלינו בשעות הצהריים החמות, יתכן שמומלץ יותר לעלות בשעות השקיעה (בקיץ זה אחרי 20:00 בערב).

![מבט פנורמי אל קלוז מגבעת Cetăţuia](/assets/img/posts/cluj/cluj_IMG_20230630_132955_2.jpg "מבט פנורמי אל קלוז מגבעת Cetăţuia")


### **ביקור בחלקו החיצוני של בית הכנסת הניאולוגי**

בעיר קיים בית כנסת ניאולוגי, כמו בתי כנסת רבים אחרים באיזור תפוצת יהדות הונגריה הגדולה, או גם איזורים אחרים במזרח אירופה.

לא ראינו אפשרות להכנס לבית הכנסת, ולא ברור אם הוא פעיל. עושה רושם שכרגע מדובר בעיקר בבניין לשימור זכרון יהדות צפון־טרנסילבניה. 

![בית הכנסת הנאולוגי בעיר](/assets/img/posts/cluj/cluj_IMG_20230630_114732_2.jpg "בית הכנסת הנאולוגי בעיר")


### **ביקור במוזיאון הלאומי של ההיסטוריה של טרנסילבניה (The National Museum of the History of Transylvania)**

יש לציין שמדובר בשם מטעה. המיצג המרכזי של המוזיאון הוא מומיה מצרית, שלא ברור איך היא קשורה להיסטוריה של טרנסילבניה. 

ההסברים על המיצגים השונים במוזיאון הם ברומנית בלבד.

לא מדובר במוזיאון מומלץ במיוחד.


### **הגן הבוטני של קלוז' (Alexandru Borza Botanic Gardens)**

זהו גן בוטני גדול ומתוחזק היטב. הוא שייך לאוניברסיטה ומיועד גם לביצוע מחקר אקדמי. הגן ממוקם על גבי הגבעות של קלוז', מעט מחוץ למרכז. ניתן להגיע אליו באמצעות אוטובוס, והליכה נוספת של עשר דקות, או כמובן באמצעות מונית.

הגן מרשים ומעניין. בילוי בו יכול לארוך בין שעה וחצי לשלוש שעות. חלקו הגדול מוצל יחסית, מה שנחמד מאוד בקיץ. מומלץ.


### **אטרקציות נוספות**

אסקור מספר פעילויות שלא הספקנו לעשות, אך כנראה ששווה לבדוק.

- **סיור במכרה המלח של טורדה (Turda)**. כנראה שמדובר במכרה יפה ומעניין. נמצא כעשרים דקות עד חצי שעה נסיעה מקלוז', בעיירה טורדה (Turda). ההגעה קלה באמצעות רכב, אך מסובכת יותר באמצעות תחבורה ציבורית. יש אוטובוס לטורדה היוצא בערך פעמיים בשעה, אך אנחנו התעצלנו למצוא את תחנת היציאה שלו.
- **סיור יום אל סיביו (Sibiu) או אורדיאה (Oradea)**. סיביו היא עיר יפה במיוחד, ועוד אחת משבע הערים הסקסוניות. אורדיאה היא עיר קרובה לגבול עם הונגריה, והיא בעלת אופי מודרני יותר. ניתן להגיע אליהן באמצעות נסיעה של בערך שעתיים וחצי באוטובוס, או באמצעות נסיעה בת שעתיים ברכב פרטי.
- **המוזיאון האתנוגרפי של טרנסילווניה (Ethnographical Museum of Transylvania)**. מוזיאון על התרבות של טרנסילבניה. למי שמתעניין בנושא.
- **מוזיאון ההיסטוריה היהודית של קלוז' (Jewish History Museum)**. מוזיאון על ההיסטוריה של יהדות המקום והאיזור. אמור להיות מוצלח ואיכותי. 
- **אופרה או קונצרט בבית האופרה והתיאטרון הלאומי של קלוז'**.


## **אוכל**

![מנה מקומית עם ממליגה](/assets/img/posts/cluj/cluj_IMG_20230630_143604_2.jpg "מנה מקומית עם ממליגה")

בקלוז' מסעדות רבות - וטובות. זכרתי את האוכל ברומניה כבינוני מביקורים קודמים, והרמה של המסעדות הפתיעה אותי מאוד לטובה. המסעדות מודרניות ובעלות תפריטים מעניינים, מציעות שירות ברמה גבוהה, המנות עשויות היטב, והמחירים נוחים יחסית. מחירי ארוחה, כולל שתיה, יהיה איפשהו באיזור חצי או שני שלישים ממחיר ארוחה במסעדה בארץ.

המאכלים המקומיים הם ממליגה (שזה דומה לפולנטה), מרקים כמו מרק שעועית בתוך לחם, תבשילים כמו, כמובן - גולש, בשרים צלויים או קבבים, בעיקר מבשר עוף או מבשר לבן. 

בעיר ישנן מסעדות איטלקיות ופיצריות רבות, והאיכות היא טובה מאוד. כמו כן ברחבי העיר, כמו בשאר רומניה, מאפיות רבות, המציעות בייגל ומאפים דומים. ניתן גם למצוא לנגוש (Lángos) אך זה לא נפוץ כמו במזרח הונגריה.

בתי הקפה רבים, נחמדים ונעימים.

מסעדות מומלצות בהן ביקרנו:

- [רואטה](https://goo.gl/maps/fXaf8EYAdJc4nnLF7) (Roata). מסעדה בסגנון מקומי. שירות ענייני, מנות גדולות, איכות טובה יחסית, במחירים נוחים. הבשרים שומניים, ויש לשים לב שאם אוכלים הרבה מהם, זה מכביד בשאר היום. נחמד בשביל החוויה.
- [קפה פורם](https://goo.gl/maps/PfwUsEuegzEFnfAx8) (/Form Cafe). מסעדה מודרנית. אוכל מוצלח ומעניין. נמצאת במרכז העיר, מלאה בסועדים ומלאה בחיים ובאווירה. מומלץ מאוד.
- [מסעדת שנגחאי](https://goo.gl/maps/hLR6t2tVeg6aLEC79) (Restaurant Shanghai). מסעדה אסיאתית. מנות טובות, ושירות מצויין.
- רשת בתי הקפה "[מרון](https://goo.gl/maps/TN9ETCQBZDRuczwz7)" (Meron). רשת בתי קפה עם סניפים ברמה גבוהה. 
- בר הפסטות "[טורטליני](https://goo.gl/maps/kFevZ7Rhke8BP5ZG7)" (Tortelli Pasta Bar). מסעדת פסטות טריות, שמוכנות במקום. האיכות גבוהה מאוד והמנות טעימות.
- הפיצריה [איל פורנו](https://goo.gl/maps/CUeAeyri4DrnPU3n7) (Il forno). פיצה מצויינת, "על לבנים". מחיר משולש (רבע מגש) ללא תוספת הוא עשרה ליי.


## **קניות**

בעיר קניון אחד גדול, קניון יוליוס (Iulius Mall). ניתן להגיע אליו באמצעות אוטובוס בצורה נוחה. הוא גדול מאוד, ומגוון החנויות סביר. 

במרכז העיר אין איזור או רחוב קניות מרכזי. ישנן חנויות נעליים ובגדים מפוזרות ברחבי העיר. ישנו מרכז קניות צנוע בשם "[Central Shopping Center](https://goo.gl/maps/ZAovbd7Ty7gXGazr8)", שיש בו כמה חנויות סבירות.

לא הייתי אומר שזה יעד מומלץ מאוד למי שרוצה לבצע "שופינג" רב, אבל כמו תמיד - אפשר למצוא דברים מעניינים, אם מחפשים.


## **חיי לילה**

חיי הלילה בקלוז' טובים (אבל לא הרבה מעבר). יש כמה ברים\\פאבים מעניינים שמתמלאים בצורה משמעותית בלילות סוף השבוע. ישנן מספר מועדונים, אך כשאנחנו הלכנו לאחד היה די ריק.

- בר "[הסובייט](https://goo.gl/maps/qC4xVJ3tEQBigv81A)" (The Soviet). בר קוקטיילים מגניב עם תפאורה ועיצוב "סובייטים". אחלה אווירה. מגוון קוקטיילים גדול מאוד. הקוקטיילים המקומיים טובים, אבל לא מעבר. מחירים נוחים מאוד.
- הבר "שטו" (Shto). עוד מאותם הבעלים של הסובייט (למיטב הבנתי). יותר צעיר, יותר "מחוספס", ויותר מחתרתי. העדפנו לדלג.
- הפאב "[לונדונר](https://goo.gl/maps/ca71wNa6gSCLU4926)" (Londoner Pub). ישיבה נחמדה בשדרה. לשים לב לכך שהוא מתמלא בסוף השבוע.
- קפה [פורם](https://goo.gl/maps/PfwUsEuegzEFnfAx8) - מתאים מאוד גם למשקאות וקינוח בערב או בלילה.
- [הקרקס המעופף](https://goo.gl/maps/cpthxKZpufTiWQZd7) (Flying Circus). מועדון לילה. נראה מקום מעניין, אבל היה ריק כשהלכנו, ולכן ויתרנו.
- [The Brewhouse](https://goo.gl/maps/LApCDMsrmzfR6Tph6). בר עם מגוון בירות גדול מהחבית. אווירה מעולה, מומלץ במיוחד להגיע לאיזור שרווי בברים ומסעדות קטנות - בעיקר בשעות הערב.

![בר "הסובייט"](/assets/img/posts/cluj/cluj_IMG_20230629_224719_2.jpg "בר 'הסובייט'")

![כיכר מיכאל הקדוש בשעות הערב המאוחרות](/assets/img/posts/cluj/cluj_IMG_20230630_215245_2.jpg "כיכר מיכאל הקדוש בשעות הערב המאוחרות")

## **סיכום**

קלוז' היא יעד מצויין עבור סוף שבוע זוגי, או נקודת התחלה לטיול רכבי ברומניה. יש מספיק אטרקציות לשני ימי טיול, ולאנשים שאוהבים לשבת במסעדות, המגוון רחב וטוב. המחירים של האוכל טובים, והמחירים של השתיה טובים מאוד. המלונות גם הם מתמחרים בצורה נוחה ביחס לאיכות שמקבלים. לקהל צעיר (או בעל רוח צעירה) יהיה מה לחפש בעיר, שכן זוהי עיר סטודנטיאלית - מה שמשפיע הן על האווירה הכללית, והן על מגוון המקומות שיש בעיר.
