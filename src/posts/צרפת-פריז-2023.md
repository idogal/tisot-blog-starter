---
slug_title: france-paris-2023
published_by: עדוא גל
trip_length: 5
head_image_show_caption: false
show_toc: true
trip_date: 2023-09-23T16:44:42.711Z
head_image_caption_text: null
thumbnail: /assets/img/posts/paris/P1090195.jpg
keywords:
  - צרפת
  - מגדל אייפל
  - אירופה
title: פריז, סתיו 2023
subtitle: פריז. בין היעדים העיקריים באירופה. עיר מרשימה ועם אינסוף אפשרויות להציע למטיילים בה.
publish_date: 2023-10-20T01:01:01.699Z
trip_type: זוגי
head_image: /assets/img/posts/paris/P1090195.jpg
thumbnail_show_caption: false
thumbnail_caption_text: null
tags:
  - הלובר
  - הרובע ה 11
  - יורוטריפ
isDraft: yes
---

פריז. ה-עיר הרומנטית, הקסומה, והמרגשת ביותר באירופה (או בעולם) - ככה מישהו החליט, ומסתבר שעלינו לקבל את זה. נו, ועם הנימה העוקצנית הזו - כן, זו עיר קסומה, זו עיר מרשימה, וזו עיר שיש בה המון, אבל המון, מה לעשות בתור תיירים.

 לספר על פריז מרגיש מעט מיותר. זהו אחד מהמקומות המוכרים והידועים ביותר בעולם. בקצרה, זוהי בירת צרפת. צרפת היא אחת המדינות החזקות בעולם, חברה ב־G7, והדבר ניכר בעת הביקור בפריז. בעיר עצמה גרים כשני מיליון אנשים, ובמטרופולין שלה 12 מיליון. העיר מורכבת מ־20 רובעים, על שטח גדול למדי של 105 קמ"ר. באמצע העיר עובר נהר הסן (Seine), ומחלק אותה לשני חלקים - חלק שמאלי (שהוא בעצם התחתון, או הדרומי יותר) וחלק ימני (שהוא בעצם העליון, או הצפוני יותר).

לפריז הגענו כחלק מטיול שכלל גם את אמסטרדם. בפריז שהינו חמישה לילות.


## **הגעה אל פריז**

לפריז הגענו בטיסת Transavia. הטיסה נחתה ב־23:00 בלילה בשדה התעופה אורלי (Orly), לאחר איחור קל. הטיסה היתה נעימה. היציאה משדה התעופה היתה מהירה, ומשם החל המסע לבית המלון.

משדה התעופה לקחנו את הרכבת ה־Orlyval אל תחנת Antony, וממנה לקחנו את המטרו עד לתחנה שהיתה מספר דקות הליכה מבית המלון, כאשר החלפנו קו באמצע. המסע משדה התעופה ועד למלון לקח כמעט שעה, וכרטיס משולב ל־Orlyvar ולנסיעות ההמשך במטרו עלה בערך 14 אירו לאדם.

המלון - ibis Paris Gare de Lyon Reuilly היה צנוע, עם חדר קטן מאוד - אך מספק, שקט, ונקי מאוד. הוא ממוקם ברובע ה־11, קרוב מאוד לתחנת Faidherbe-Chaligny וגם קרוב לתחנת Reuilly–Diderot. המיקום התגלה כמוצלח. באזור היו בתי קפה קפה ומסעדות רבים, ובמרחק הליכה סביר מאוד של רבע שעה הליכה עד לאזור Place de la Bastille שהוא מוקד חיי לילה משמעותי, בו ישנם מספר ברים ומועדונים מומלצים. הגעה עד לאטרקציות תיירותיות כמו קתדרלת נוטרדאם, או מוזיאון הלובר התאפשרה בקלות באמצעות המטרו, או בהליכה של 45 דקות עד שעה.

יש לשים לב לכך שלא כל בתי המלון בפריז מצוידים מיזוג אוויר. אם אתם טסים בקיץ, כנראה שכדאי לבחור מלון בו כן יש מזגן. אנחנו היינו בפריז בסוף ספטמבר, בלילות היה כבר קריר, ולא היינו צריכים מזגן. 


## **הרבעים של פריז**

![הרבעים של פריז, תרשים."](/assets/img/posts/paris/Paris_arr_jms-num.gif "הרבעים של פריז, תרשים. נוצר על ידי [ThePromenader](http://www.paris-promenades.com). משותף באמצעות רישיון [Creative Commons](https://creativecommons.org/licenses/by-sa/3.0/deed.en). ")

פריז מחולקת ל־20 רבעים או איזורים. כלל האצבע הוא שככל שהמספר גדול יותר, כך זהו רובע פחות מרכזי. הרבעים נקראים בצרפתית "Arrondissement" (בעצם איזושהי הטיה או גלגול של "מעגל"). חלק מהרבעים - אלו שכיום הם בעלי מספור "גבוה" צורפו לפריז בשנת 1860, ולא היו חלק מפריז לפני זה. דוגמה בולטת היא רובע מונטמרט (Montmarte).

הרבעים הבולטים, בהם נמצאות האטרקציות המשמעותיות ביותר, הם 1 עד 4, וגם 5 עד 8.

בקצרה מאוד - מוזיאון הלובר נמצא ברובע ה־1, קתדרלת נוטרדאם נמצאת ברובע ה־4, הרובע היהודי ההיסטורי ואיזור ה־Le Marais ("הביצה") נמצאים גם כן הרובע ה־4, הפנתאון של פריז וחלקים רבים מאוניברסיטת הסורבון נמצאים ברובע ה־5, מגדל אייפל נמצא ברובע ה־7 ושער הניצחון נמצא ברובע ה־8.

למידע נוסף על הרבעים, אני ממליץ לגשת [לעמוד על פריז](https://en.wikivoyage.org/wiki/Paris) באתר wikivoyage.

### **באיזה רובע כדאי לישון בפריז?**

התשובה הנאיבית והפשוטה לשאלה "באיזור איזור כדאי לישון בפריז?" היא כנראה - ברובע "מרכזי" ככל האפשר (עד כמה שיש "מרכז" אחד לפריז). לעומת ערים מתויירות אחרות, בהן אזורים מרכזיים "התמסחרו" באופן קיצוני, עד לאובדן הקסם והזהות שלהם (לדוגמה, אמסטרדם) - ההתרשמות שלי היא שבפריז זהו לא המצב. גם במרכז העיר הייתה אווירה "אותנטית" וטובה, עד לכדי האזורים הסמוכים מאוד לאטרקציות התיירותיות.

אם אתם מעוניינים ללכת בעיקר ברגל, להיות "במרכז", ואתם בטיול הראשון בפריז, לינה ברובע 1 עד 4 בהחלט נראית כאפשרות טובה. כמו כן, גם ברובע 5 ("הרובע הלטיני") וברובע 6 (שמכיל את שכונת מונטפרנס - Montparnasse).

החסרונות של לינה ברבעים 1 עד 4 תהיה מחיר גבוה, וכן יתכן שגם חיי לילה לא מיטיביים. חלק נכבד מחיי הלילה של פריז נמצא גם בשכונות אחרות. רובע 5 רווי בחיי לילה, שהרי זהו רובע סטודנטיאלי. כאזור מרכזי, המחירים עדיין די גבוהים, אם כי יורדים בקצוות שלו.

נקודה נוספת לשים לב אליה, היא בעצם הפיזור של האטרקציות ברחבי פריז הגדולה. מגדל אייפל, הלובר, הנוטרדאם, שער הנצחון והשאנז אליזה - אינם ממוקמים כולם ב"מרכז" ספציפי, קרוב אחד אל השני. 

בשביל להוריד עלויות, אפשר לבחור ברבעים מעט פחות מרכזיים. זה בסדר, וגם בסדר גמור, פריז עיר מלאת חיים, ולא סביר שאתם לא תרגישו בתוך עיר שינה.

**הרובע בו אנחנו בחרנו לישון הוא הרובע ה־11**, והיינו מרוצים מאוד מהבחירה. זהו רובע סטודנטיאלי וצעיר יחסית. הרובע ה־11 הוא בעצם הרובע בו היה מבצר הבסטיליה (Bastille), בו פרצה המהפכה הצרפתית. יש בו מספר אזורים שהם מוקדי חיי לילה, כאשר הבולט מביניהם הוא אזור כיכר הבסטיליה - Place de la Bastille.

אפשרות נוספת שידועה כמומלצת היא לינה בשכונת מונטמרט (Montmarte) או בעצם הרובע ה־18. זהו אזור בעל אופי בוהמייני, עם מסעדות וברים רבים. יש לשים לב שהרובע נמצא במרחק הליכה ניכר יחסית מחלק גדול מהאטרקציות, וכן הליכה בחלקה פחות קל, שכן ישנן עליות וירידות. לכן, לפי הבנתי, והתייעצות עם חברים שגרו בפריז - הרבעים כמו הרובע ה 18 או ה 17 מומלצים יותר אם זהו לא הביקור הראשון שלכם בעיר.

שימו לב לכך **שהתחבורה הציבורית בפריז - בעיקר המטרו - היא בעלת כיסוי מעולה**. יש היבטים לא נוחים במטרו של פריז, כגון מדרגות רבות עבור כניסה ויציאה מהמטרו, והחלפות לא נוחות במיוחד בין הרכבות. עם זאת, בסופו של דבר, זהו כלי יעיל מאוד שמאפשר להתנייד בצורה נוחה לאורך מרחקים גדולים בעיר. לכן לא צריך להגזים עם החשיבות של "מיקום מרכזי" בפריז, לפחות לדעתי. 

#### **איפה לא לישון?**

- **אזור מגדל אייפל**. ההתרשמות שלנו הייתה שמדובר באזור לא נעים, בעיקר בלילה. האזור נטול דברים מעניינים מלבד המגדל עצמו, ובגדול, פשוט אין סיבה לישון שם.
- **אזור השאנז אליזה ושער הניצחון**. גם כאן, ההתרשמות שלנו הייתה שמדובר באזור לא נעים. האזור מתוייר וצפוף באופן מוגזם, ונחשב כיקר.


## **תחבורה ציבורית בפריז**

בפריז יש שני כלי תחבורה ציבורית עיקריים: מטרו ואוטובוסים. בניגוד לערים אירופאיות אחרות, לא נתקלנו ברכבת קלה (Tram). 

המטרו של פריז בעל כיסוי רחב ביותר של העיר, ובעצם אפשר להגיע למרחק הליכה קצר יחסית (בין 5 ל־15 דקות) מכל אבן דרך באמצעותו. כאמור, זה מאפשר לישון גם באזורים שהם כ 40 - 60 דקות הליכה מאטרקציות מרכזיות, ולהגיע אליהן בקלות ובמהירות יחסית.

![תחנת רכבת תחתית בפריז](/assets/img/posts/paris/IMG20230924140758_BURST001.jpg "תחנת רכבת תחתית בפריז")

השתמשנו במטרו פעמים רבות במהלך הטיול, כולל בשעות הלילה. אני מעוניין לפרט מספר תובנות שלי לגבי מערכת התחב"צ - אליהן תתייחסו בהתאם לצורך שלכם:

- מומלץ לקנות כרטיס "Navigo" ולהטעין אותו בנסיעות.

  - אפשר אחת היא לרכוש נסיעות בודדות.
  - אפשרות שניה היא לרכוש 10 נסיעות, כך זוכים להנחה (קלה) על הנסיעות. זו אפשרות טובה עבור טיול יחסית קצר (סופ"ש) או עבור מי שלא מתכנן להשתמש הרבה במטרו.
  - אפשרות נוספת היא רכישת כרטיס נסיעות שבועי. 
  - כדאי לרכוש את הכרטיס המגנטי ולבצע הטענה ראשונית בתחנה גדולה, לאחר בחינת האפשרויות השונה. בתחנות הקטנות לא תמיד יש עמדות שירות, או שהשירות פחות טוב.

- המעברים בין הקווים יכולים להיות ארוכים ובעייתיים, מומלץ לתעדף נסיעות בקו בודד - אם ההבדל לא גדול.

- לא תמיד ניתן להחליף כיוון או קו בלי לבצע תשלום על נסיעה חדשה. אם התבלבלתם בכיוון או בקו, בחלק גדול מהתחנות יהיה עליכם לצאת לחלוטין מהאזור המגודר בתחנה ולהיכנס שוב עבור הכיוון השני. 

- בהרבה תחנות יש הרבה מדרגות, בלי מדרגות נעות ובלי מעליות.

- האוטובוסים בהחלט נוחים וראויים. אם יש קו שמתאים לכם, כדאי להשתמש. השימוש הוא באותם הכרטיסים כמו למטרו.


## **מה עשינו בפריז?**

### **היום הראשון - אזור הלובר, שדרות השאנז אליזה, ושער הניצחון, וסיור במרכז** 

בבוקר היום הראשון חיפשנו בית קפה. בפריז בתי קפה רבים מאוד (כמובן). לקח לנו זמן מה להבין שבעצם בבתי הקפה בפריז לא נהוג להציע מגוון רחב מדי של אוכל ואף לא מאפים - אלא בדרך כלל קפה עם לחם וחמאה, קפה עם קרואסון (חמאה או שוקולד), או שילוב של קפה, מאפה ומיץ תפוזים. אם תרצו מאפים יותר "מיוחדים", כדאי להיכנס למאפיה - Pâtisserie - ולקנות שם.

![ארוחת בוקר בפריז](/assets/img/posts/paris/IMG20230922093409.jpg "ארוחת בוקר בפריז")

לאחר הקפה החלטנו לנסוע לאזור של מוזיאון הלובר (Louvre). ירדנו בתחנה קרובה יחסית אך לא צמודה, כדי ללכת קצת ברגל. הבוקר היה גשום, ולכן העברנו זמן מה בתוך חנויות. הגענו למוזיאון בשעות הצהריים המוקדמות, וכמובן שכבר היו תורים ארוכים. החשק להכנס לא היה גדול מדי ולכן המשכנו הלאה.

אין לי ניסיון אישי, אך הטענה של רוב מדריכי הטיולים הוא שהמוזיאון עצום באופן חריג בגודלו, ושניתן לסייר בו אפילו גם מספר ימים. עבור אלו שירצו ללכת אליו, כדאי לקחת בחשבון, וכדאי להחליט מה כן תרצו לראות שם כדי לא לצאת עם תחושת אכזבה מכך שלא ראיתם הכל או מספיק. **למוזיאון כדאי להגיע בשעות הבוקר המוקדמות**.

המשכנו ברגל **לאובליסק של לוקסור** (Obelisk of Luxor) בכיכר הקונקורד (Place de la Concorde). זהו אובליסק מצרי שניתן לצרפת במתנה ב־1829, אחד מצמד אובליסקים זהים, שאחד מהם נותר במצריים, במקדש לוקסור. לא יכולנו להנות במיוחד מהכיכר ומהאובליסק מכיוון שכל הכיכר היתה מעוטרת ומלאה במות לכבוד גביע העולם ברוגבי שהתקיים באותו הזמן.

![האובליסק של לוקסור, מבעד לבמות גביע העולם ברוגבי](/assets/img/posts/paris/IMG20230922114617.jpg "האובליסק של לוקסור, מבעד לבמות גביע העולם ברוגבי")

המשכנו ללכת עד לחלקן המרכזי של שדרות **השאנז אליזה** (Avenue des Champs-Élysées). ככל שהתקדמנו לקראת שער הניצחון (Arc de Triomphe), השדרה הפכה עמוסה יותר. בשלב כלשהו ההליכה הפכה ללא נעימה והחלטנו לוותר ולחזור. הסתפקנו במבט חטוף על שער הניצחון מרחוק. אני חושב שכנראה כדאי יותר ללכת לאזור בשעות הערב, אז כנראה הקסם יבוא לידי ביטוי. בשעות הצהריים המקום היה סתמי ועמוס, לפחות לדעתי.

אחר הצהריים הלכנו לסיור רגלי (Free Walking Tour) שיצא מכיכר Hôtel de Ville. הסיור נקרא " [Historic Paris Free Tour](https://www.guruwalk.com/walks/44879-historic-paris-free-tour)" - סיור פריז ההיסטורית - ונרשמנו אליו דרך האתר Guruwalk. הסיור היה שגרתי למדי, אך מוצלח (יש לזכור שיש להעניק תשר הגיוני למדריך בתום הסיור). במסגרת הסיור עברנו ליד מספר אטרקציות מרכזיות כמו הנוטרדאם, הלובר, ועוד.

בלילה יצאנו למועדון ה־**Badaboum**. המקום מוצלח ומומלץ מאוד, באיזור כיכר הבסטיליה, והיה במרחק הליכה מהמלון. [ראו כאן את לו"ז האירועים שלו](https://badaboum.paris/agenda/).

![רחבת הלובר](/assets/img/posts/paris/IMG20230922164843.jpg "רחבת הלובר")

### **היום השני - גדה שמאלית - הפנתיאון, ז'רדן דה פלאנט, מגדל אייפל**

בבוקר השני התחלנו בהליכה מהמלון לאזור הרובע החמישי, כשבדרך עצרנו לארוחת בוקר. 

הרובע החמישי הוא הרובע בו נמצאת אוניברסיטת הסורבון (Sorbonne Université). בהתאם, נמצאים בו מוסדות אקדמיים אחרים ויש בו קהילת סטודנטים גדולה ואזורים עם אווירה צעירה.

עברנו באופן מקרי דרך **"גן הצמחים" (Jardin des plantes)** של פריז, הלא הוא בעצם הגן הבוטני של פריז. ניתן לסייר בחלקים גדולים של הגן ללא תשלום, כשדרוש תשלום עבור חלקים מסויימים בו. אם אתם באזור, מומלץ להכנס - המקום נעים ונחמד.

בהמשך הגענו **לרחוב מופטאר** (Rue Mouffetard). מדובר ברחוב מלא חיים, מסעדות, ברים, ואוכל רחוב. הרחוב היה עמוס סטודנטים בצהריי סוף השבוע. האווירה היתה טובה, ולכן גם חזרנו לשם בהמשך הטיול. המשכנו ללכת, ובדרך עברנו ליד מוזיאון מארי קירי (Musee Curie), בו לא ביקרנו. הגענו ליעד - הפנתאון (Pantheon) של פריז. 

![הפנתיאון של פריז](/assets/img/posts/paris/IMG20230923131423.jpg "הפנתיאון של פריז")

![מגדל איפל - נוף מרחבת הפנתיאון](/assets/img/posts/paris/P1090085.jpg "מגדל איפל - נוף מרחבת הפנתיאון")


**הפנתיאון** הוא מבנה שנועד (כיום) לשימוש טקסי, וכאתר לקבורה של גדולי האומה הצרפתית. במקור הוא נבנה ככנסיה. ניתן לקנות כרטיסי כניסה [באתר הפנתאון](https://www.paris-pantheon.fr/en/), וכך לדלג על תור הכניסה (הסביר באורכו). האתר מרשים, וקבורים בו אישים כגון מארי ופייר קירי, וולטר, ויקטור הוגו, אמיל זולא, ועוד ועוד. מרחבת הפנתאון ניתן לצפות על חלקים נרחבים של פריז, כולל על מגדל אייפל.

מהפתנאון נסענו למגדל אייפל שברובע השביעי, באמצעות אוטובוס שעבר דרך הרובע השישי, בנסיעה של כחצי שעה עד ארבעים דקות. ירדנו מהאוטובוס איפשהו באיזור קרוב, מצדו השמאלי (תחתון) של הנהר, באיזור הגנים הצמודים, והלכנו אליו.

**מגדל אייפל** (La Tour Eiffel) הוא אחד הסמלים של העיר פריז, ואחד מאבני הדרך המוכרים ביותר בעולם. הוא נבנה על ידי היזם והמהנדס גוסטב אייפל (Gustave Eiffel) בין השנים 1887 ל־1889 עבור היריד העולמי של שנת 1889 (אקספו - Exposition Universelle of 1889). 

המגדל מרשים ממה שציפיתי. דווקא מקרוב ניתן לראות שמדובר במבנה מרשים, עם קסם, ולא באיזשהו "עמוד חשמל" כפי שנטען לפעמים. רבים בוחרים לעלות למגדל, אנחנו בחרנו לוותר. סביבת המגדל עמוסה מבקרים, חלקם עושים פיקניקים באיזור. לדעתי האיזור היה מעט עמוס מדי, ולכן לאחר חצי שעה המשכנו הלאה. 

![מגדל איפל](/assets/img/posts/paris/IMG20230923154012.jpg "מגדל איפל - מהרובע השביעי")

עצרנו בכיכר הרפובליקה (République), שהיא כיכר עצומה ומרשימה, ובה היה אירוע מוזיקה כלשהו, יתכן שהיה קשור לגביע העולם ברוגבי. משם הלכנו לאכול באיזור ה־Le Marais ("הביצה"). האיזור מלא חיים, ומעניין להסתובב בו בסוף השבוע (וכנראה שבכל יום). 

בשעות הערב נסענו שוב למגדל אייפל, לראות אותו בשעות החשיכה. הפעם בחרנו להגיע באמצעות המטרו, **ממנה ירדנו בתחנת Place du Trocadéro**, שממוקמת בצדו הימני (עליון) של הסן. מתחנה זו אפשר ללכת למצפה במעלה גני - Trocadéro Gardens - עם נוף מרשים מאוד אל מגדל אייפל. בשעות החשיכה המגדל מואר בתצוגות אור מיוחדות. 

הלכנו אל איזור המגדל ברגל, אך קרבת המגדל עצמו לא נעימה, ומלאה ברוכלים מפוקפקים, כך שהמשכנו הלאה.

**המגדל מרשים בערב וכדאי להגיע אליו, בעיקר אל הנוף מגני Trocadéro והמצפה שיש בהם.**


![Trocadéro מגדל איפל - הנוף מ](/assets/img/posts/paris/IMG20230923215157.jpg "מגדל איפל - הנוף מגן טרוקדרו ברובע ה 16")

### **היום השלישי - מוזיאון אורסיי וסיור במונטמרט**

ביום השלישי נסענו **למוזיאון אורסיי - Musée d'Orsay**. זהו מוזיאון אמנות מודרנית, שממוקם בתוך מבנה ששימש בעבר כתחנת הרכבת Gare d'Orsay. ההתפתחות של פריז, ואורך הרציף הקצר מדי - גרמו לנטישת המבנה כתחנת רכבת. בשנת 1986 המבנה נפתח כמוזיאון. זהו אחד המוזיאון הטובים בפריז, ויש הממליצים עליו יותר מאשר על הלובר.

הסיור במוזיאון היה מעניין מאוד. מבנה התצוגה בו לינארי יחסית. האוסף מעניין, איכותי, ולא מוגזם מבחינת כמות. אחת מגולות הכותרת של המוזיאון היא האוסף המודרני של אמנים כגון מונה (Claude Monet), ואן גוך (Vincent van Gogh), דגה (Edgar Degas), ועוד רבים.

בשעות הצהריים כמות המבקרים עלתה והיה כבר קשה לצפות באוסף בצורה נוחה, כך שכדאי לבוא מוקדם. לדעתי זמן סביר להקדיש למוזיאון הוא בין שעתיים לארבע שעות. 

![נוף בשכונת מונטמרט](/assets/img/posts/paris/P1090237.jpg "נוף בשכונת מונטמרט")

בשעות אחר הצהריים נסענו **לשכונת מונטמרט (Montmarte)** נמצאת על גבי גבעה גבוהה. השכונה נחשבה בעבר לחלק שהוא מחוץ לפריז, ולכן היתה זולה יותר - מה שמשך אמנים רבים. התקיימה בה קהילת אמנים פורה במהלך סוף המאה ה 19 ותחילת המאה ה 20. התגוררו בה ואן גוך, דאלי, פיקסלו, ועוד. כפי שציינו, השכונה יפה, "ציורית", קיבלה אופי "בוהמייני", ויש ממנה נוף מדהים למרכז פריז. מומלץ במיוחד **לבקר את בזילת הלב הקדוש** - La Basilique du Sacré Coeur de Montmartre. נמצא בה גם מועדון הקברה, Moulin Rouge. 

עוד מיקום מעניין במונטמרט הוא "קיר האהבה" (Le mur des je t'aime). מדובר על גינה ציבורית ובה קיר עליו המשפט "אני אוהב\אוהבת אותך" במאות שפות. אם נמצאים ליד, נחמד לראות.

בשכונה לקחנו סיור נוסף. הסיור היה מעולה, והוא מומלץ מאוד. הסיור היה של "Walkative!", [לחצו כאן לקישור](https://freewalkingtour.com/paris/montmartre-free-tour-france/). כזכור, יש להשאיר בסוף תשר. 

**לדעתי, סיור בשכונת מונטמרט הוא בגדר חובה למבקרים בפריז. חבל מאוד לוותר אם יש אפשרות להגיע לשם.**

### **היום הרביעי - הליכה על גדות הסן, גני לוקסמבורג, מונפרנס, והרובע הלטיני**

התחלנו את היום הרביעי בהליכה אל אזור נהר הסן (Sienne). הלכנו על גדותיו - ההליכה נחמדה מאוד, ואפשר גם לעצור בדרך לשתות יין או בירה. הלכנו על גדות הנהר עד לאי Île de la Cité שהוא האי בו יש את הנוטרדאם ואת ה־Sainte-Chapelle. באי היה עומס מעיק של תיירים ולכן המשכנו ישר הלאה אל הרובע ה־5. 

![גדות הסן](/assets/img/posts/paris/P1090280.jpg "גדות הסן")

הלכנו עד לגבי לוקסמבורג (Jardin du Luxembourg), בהם עצרנו לנוח. הגנים יפים מאוד, ונחמד לעבור בהם. אין בהם משהו מעניין במיוחד לעשות מעבר לכך. המשכנו ברגל לשכונת מונטפרנס (Montparnasse). השכונה היא שכונה אלגנטית ויפה. הסתובבנו בה מעט, וחזרנו לאיזור Rue Mouffetard להפגש עם חבר על בירה.

בערב הלכנו עוד פעם לכיכר הבסטיליה, שגם הפעם היתה עמוסה באנשים וחוגגים.

### **סיום הטיול בפריז**

ביום החמישי בבוקר עזבו את פריז לאמסטרדם - באמצעות אוטובוס. לקחנו אוטובוס של חברת פליקסבוס (FlixBus), שיצא מתחנת Bercy. משך הנסיעה היה 6.5 שעות והיא היתה נעימה ונוחה. תחנת Bercy, עם זאת, היא תחנה די מזעזעת. למי שבוחר לנסוע ממנו, כדאי לקחת בחשבון שההגעה אליה בשעות הבוקר המוקדמות היא לא נעימה.


## **כרטיסים עירוניים בפריז**

בפריז מוצעים מספר "כרטיסים עירוניים" (City Pass) - כרטיסים שמאפשרים להכנס לכמות כלשהי של אטרקציות באמצעות תשלום בודד מראש. לדוגמה, כניסה לשלושה מוזיאונים עבור 45 אירו, וכולי.

מספר כרטיסים לדוגמה הם:

- [Paris Passlib](https://parisjetaime.com/eng/article/paris-passlib-a978). מספר אפשרויות, החל מ־45 אירו לאדם. ניתן [להזמין ולראות את האפשרויות כאן](https://parisjetaime.com/eng/tickets/paris-passlib-m9001081), או להוריד את היישומון.
- [Paris Museum Pass](https://www.parismuseumpass.fr/t-en). עובד על בסיס זמן ולא מספר כניסות. החל מ־55 אירו. [ניתן להזמין כאן](https://www.parismuseumpass.fr/t-en/acheter-le-pass/e-billet).
-  [Paris-Seine Pass](https://www.tiqets.com/en/paris-attractions-c66746/paris-seine-pass-p1015929/). כרטיס שכולל כניסה למוזיאון אורסיי, סיינט צאפל, ושיט על הסן. 47 אירו.
- [The Paris Pass](https://parispass.com/en-us/paris-attractions/pricing). חבילה די רחבה, אך החל מ־104 אירו ל־2 יממות.

אז האם זה בכלל כדאי? כנראה שלא - ולדעתי, לא. חלק מהכרטיסים יהיה כדאיים רק עבור "חיות מוזיאונים". לאחרים עדיף פשוט לשלם על כניסות בודדות. אנחנו, לדוגמה, שילמנו בערך 30 אירו לאדם עבור כניסה לפנתאון ולמוזיאון אורסיי בסך הכול. 


## **חיי הלילה בפריז**

פריז עיר מלאת מסעדות, ברים, מועדונים. בסוף השבוע כל המקומות היו מלאים עד אפס מקום, ונתקלנו באינספור אזורים בהם יש ריכוז של מסעדות, ברים, ואוכל רחוב. באמצע השבוע כמובן שהיתה ירידה בפעילות, אבל עדיין העיר היתה חיה מאוד, הרבה מעל מה שאני מרגיש שהוא הממוצע האירופאי. למי שמחפש חיי לילה פעילים, פריז היא עיר מומלצת.

![בר באיזור כיכר הבסטיליה](/assets/img/posts/paris/IMG20230922230125.jpg "בר באיזור כיכר הבסטיליה")

## **רשימת מקומות מומלצים בפריז**

בגדול, רוב המסעדות בפריז די טובות. נפלנו חזק פעם אחת, אבל זה כי הזמנו אוכל במקום שהוא יותר בר. בתי 


### **מסעדת פיצות - Oxymore**

מסעדת פיצות ברובע ה־11. אווירה טובה מאוד, יותר לכיוון השקט. מחירים סבירים מאוד. פיצה איכותית ביותר, קוקטיילים מעולים. שירות אדיב מאוד. נהננו. 

קישור ל[דף המקום ב־Tripadvistor](https://www.tripadvisor.com/Restaurant_Review-g187147-d12403535-Reviews-Oxymore-Paris_Ile_de_France.html) ו[בגוגל מפות](https://maps.app.goo.gl/Bc8HqysrZvkwVo988).

![](/assets/img/posts/paris/IMG20230924220341.jpg "")

### **מסעדה צרפתית - L'Anvers du Décor**

מסעדה בסגנון מקומי - ביסטרו (Bistrot) - כולל כל המנות ה"קלאסיות" של המטבח הצרפתי. מדובר במסעדה "רגילה" יחסית, עושה רושם שותיקה, סוג של מלכודת תיירים למחצה, אך המחירים נוחים מאוד והאוכל היה טעים. השירות יעיל. נחמד אם אתם באיזור ומחפשים משהו בסגנון.

[קישור בגוגל מפות](https://maps.app.goo.gl/SoZbkoDRaP1TFfzf7).


### **בית קפה - Clint Gare de Lyon**

בית קפה או "מסעדת בראנץ'", בסגנון מודרני. אוכל טעים ואיכותי. ישיבה נעימה. בעקרון אין פה משהו "צרפתי" במיוחד, אבל אחלה מקום אם מחפשים ארוחת בוקר שהיא מעבר לקרואסון, ונמצאים באזור.

[קישור לאתר המסעדה](https://www.oubruncher.com/brunch-clint-gare-de-lyon-75012-12381.php), ו[קישור בגוגל מפות](https://maps.app.goo.gl/wntzo3NyrmWeuBqs5).


### **מועדון - Badaboum**

אחלה מועדון. אירועים שונים במהלך השבוע, בהתאם ללו"ז באתר המועדון. המועדון מורכב ממספר מתחמים, בכל אחד מהם מוזיקה קצת שונה ואווירה קצת אחרת, חלקם יותר מתאימים לישיבה - כאשר יש אחד מרכזי.

[אתר המועדון](https://badaboum.paris/).


## **סיכום**

הגעתי לפריז בתור ספקן. תמיד היה נראה לי שמגזימים עם כמה שהעיר הזו "רומנטית" וקסומה. מביקור חטוף בה (חצי יום ב"קונקשן"), זכרתי מטרו מלא לכלוך ובלאגן. אני עדיין חושב שהתיאורים מוגזמים, אבל הופתעתי לטובה, ובגדול.

לדעתי, פריז היא יעד מעולה עבור תיירים. אין בה נקודה אחת שאנו מחפשים בתור תיירים שהיא לא עונה עליה, ועונה עליה טוב. יש הרבה אוכל, הוא אוכל טוב, והמחירים בסדר גמור. יש הרבה (מאוד) חיי לילה, והם פעילים יחסית במהלך כל השבוע. למי שאוהב, יש הרבה אפשרויות לקניות, כמובן. יש אינספור פעילויות, מוזיאונים, בניינים מרשימים, ועיר שפשוט כיף להסתובב בה. היה טוב.
