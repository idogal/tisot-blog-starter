---
published_by: עדוא גל
trip_date: 2022-12-08T20:26:14.315Z
trip_type: זוגי
thumbnail: /assets/img/posts/img_20221210_181327_b.jpg
thumbnail_show_caption: false
thumbnail_caption_text:
subtitle: איזור פלנדריה בבלגיה במהלך דצמבר, אפשרות טובה במיוחד להנות משווקי חג המולד.
title: " בלגיה - גנט - דצמבר 2022"
slug_title: בלגיה-גנט-2023
publish_date: 2022-03-01T08:00:00.000Z
head_image: /assets/img/posts/img_20221210_181327_b.jpg
tags:
  - בלגיה
  - ריינאייר
  - גנט
  - Flibco
  - חג המולד
  - שווקי חג המולד
date: Last Modified
---
## על גנט

גנט היא העיר השלישית בגודלה בבלגיה. היא פחות בולטת על "מפת הטיולים" מערים אחרות כמו בריסל (Brussels) או כמו ברוז' ([Bruges](https://en.wikipedia.org/wiki/Bruges)). זו עיר יפה, סטודנטיאלית, וקטנה למדי. מרכז העיר ההיסטורי יפה ומעניין, גם אם קטן יותר ומרשים פחות מאשר המרכז בשכנה הידועה - ברוז'. הוא מלא בסמטאות ורחובות "ימי ביניימים" (medieval) להולכי רגל בלבד, בהם ניתן למצוא בוטיקים יוקרתיים, מסעדות, כנסיות וקתדרלות מרשימות, וכמובן - ברים שמגישים בירה בלגית משובחת וחזקה.

גנט הגיע לשיא תפארתה במאה ה 16, כעיר נמל חשובה. בקצרה - אירועים כגון סכסוכים עם מלך ספרד (וסכסוכים שונים בין הקתולים לפרוטסטנטים) הובילו למות האליטה המקומית יחד עם מות חלק גדול מתושבי העיר, והרס של תשתיות בה. בעקבות כך העיר ירדה מגדולתה, וערי הנמל בהולנד עלו. העיר ממוקמת בחלקה הפלמי של בלגיה, שהיא פדרציה שמחולקת לשלושה איזורים: פלנדריה, ולוניה, ומחוז בריסל. השפה הפלמית היא ניב (דיאלקט) של השפה ההולנדית, ונבדלת ממנה בעיקר במבטא ובהבדלים קלים באוצר המילים.

ברשומה זו אספר על החוויה שלנו בעיר, ובשאר המקומות בהם ביקרנו בבלגיה, ועל הפרטים הטכניים-לוגיסטיים שכללה הנסיעה.

## הגעה אל היעד

לבלגיה הגענו באמצעות טיסת ריינאייר (Ryanair). נחתנו בשדה התעופה "[בריסל דרום שרלרואה](https://www.brussels-charleroi-airport.com/en)" (Brussels South Charleroi Airport), שלמרות שמו - לא ממקום כלל בבריסל, אלא בעצם [בשרלרואה](https://goo.gl/maps/j8SATLfSgNqAL9hM9). כנראה שהבלגים היו מעוניינים להגביר את מידת המשיכה של השדה באופן די מלאכותי (וגם די שקרי). השדה קטן, ולא יעיל באופן מיוחד. יורדים מהמטוס אל הקרקע והולכים אל בית הנתיבות ברגל. נכנסים הישר לתור ארוך בביקורת הדרכונים. משם ועד ליציאה הדרך קצרה למדי. רוב בתי העסק בשדה היו כבר סגורים בשעת ההגעה - איזור 20:30 בשעון המקומי.

מהשדה נסענו ישירות אל גנט (Ghent באנגלית, ו Gent בפלמית).

מהשדה מופעלים שירותי הסעה ("שאטלים") של [חברת Flibco](https://www.flibco.com/en/timetable). הנסיעות לא זולות במיוחד, אבל השירות יעיל. שירות ההסעה אל בריסל (תחנת "דרום", Zuid) יוצאים מדי 20 דקות. שירותי הסעה אל יעדים אחרים (גנט, ברוז' בבלגיה; ליל בצרפת) יוצאים בתדירות נמוכה יותר. עבור ההסעה לבריסל מומלץ במיוחד לקנות כרטיס מראש. הכרטיס תקף למשך יממה שלמה, ולכן גם אם הטיסה תתעכב, הכרטיס יהיה תקף. עבור ההסעה לערים אחרות הכרטיס תקף לשעה הנקובה בלבד, ויש להתחשב בכך בעת ההזמנה. אנחנו בחרנו לא להזמין מראש. הנחיתה התעכבה בשעה וחצי. את הכרטיס הזמנו בשדה התעופה, דרך היישומון של Flibco. בנוסף, ישנה עמדת מכירת כרטיסים מאויישת אנושית בשדה עצמו. עושה רושם שיש שם תור.

המתנו לאוטובוס במשך כרבע עד חצי שעה. הנסיעה היתה נעימה ולקחה כשעה ורבע. האוטובוס עצר והוריד את הנוסעים באיזשהו רחוב חשוך ליד תחנת האוטובוסים המרכזית של גנט, והלכנו אליה במשך חמש דקות נוספות. בתחנת האוטובוס המרכזית יש קווים רבים, ומהם בחרנו אחד שלקח אותנו אל איזור מרכז העיר, נסיעה קצרה שנמשכה עשר דקות.

בתחבורה הציבורית בבלגיה (גם בגנט וגם בבריסל) ניתן לתקף נסיעה גם ללא כרטיס נסיעה שנרכש מראש, אלא פשוט באמצעות כרטיס אשראי. באוטובוס או ברכבת ישנן עמדות חיוב אשראי. מצמידים אליהן את הכרטיס ויש כרטיס לנסיעה. מחיר כרטיס אוטובוס בגנט הוא 1.5 אירו.

## הטיול

שהינו במשך ארבעה לילות [בדירת AirBnb](https://www.airbnb.com/rooms/694590175051349421) באיזור Vlaams Gewest הסטודנטיאלי. הדירה היתה קטנה ונעימה. למרות שבעמוד הדירה באתר מצוין שהיא ממוקמת 10 דקות הליכה ממרכז העיר, המרחק היה בעצם כ 15 עד 25 דקות. ההליכה בעיר נעימה ואנחנו אוהבים ללכת, כך שזה לא הפריע לנו.

הגענו לדירה בשעת ערב מאוחרת ויצאנו ישר אל מרכז העיר. המרכז היה מלא אנשים שהסתובבו בין הדוכנים בשוק חד המולד שבמרכז העיר. לאחר ששתינו כוס של יין חם (Glühwein) ועשינו סיבוב בן שעה במרכז וספגנו מעט מהאווירה הנהדרת של העיר, חזרנו והלכנו לישון.

![שוק חג המולד בלילה הראשון של הטיול](/assets/img/posts/img_20221208_232414_b.jpg "שוק חג המולד בלילה הראשון של הטיול")

ביומו השני של הטיול מזג האוויר בגנט היה קר מאוד וערפילי מאוד. הטמפ' במהלך הלילה צנחה אל מעט מתחת לאפס, וכאשר התחלנו ללכת ברחובות בבוקר המים בשלוליות היו חצי קפואים. למרות זאת, החלטנו ללכת [לסיורc רגלי](https://www.legendstours.be/en/ghent/) (Free Walking Tour) ברחבי העיר. 

> לאלו מכם שאינם מכירים את הרעיון של "סיור רגלי חינמי", מדובר על סיור שיוצא בשעות קבועות מכיכר מרכזית בעיר. הסיור איננו עולה תשלום שיש לשלם מראש, אך נהוג להשאיר תשר בסוף. אני נוהג להשאיר בין 10 ל 15 אירו לאדם. בדרך כלל הסיורים מועברים על ידי מדריכים צעירים. 

הסיור שהתחיל בשעה 10:30 בבוקר מאורגן על ידי חברת Legends. הוא הועבר על ידי המדריך "ג'יימס" והיה מעניין מאוד ומבדר מאוד. לאחר שהתאספנו ליד קתדרלת Sint-Michielsplein ("מיכאל הקדוש", St. Michael), עברנו בין נקודות העניין המרכזיות בעיר והשתדלנו לא לקפוא. במהלך הסיור ג'יימס המליץ על מטבח מרקים שהוא אוהב בשם [Souplounge](https://goo.gl/maps/FpWLLwJhVpbkAAkQ9). בתום הסיור הלכנו לאכול שם ארוחת צהריים והמקום היה מצוין. מומלץ להגיע אליו בשעות שהם מעט לפני או אחרי העומס כי בשעת השיא אין הרבה מקום לשבת.

![ההופעה בטירת Gravensteen](/assets/img/posts/img_20221209_201744_b.jpg "ההופעה בטירת Gravensteen")

במהלך שאר היום הסתובבנו ברחבי העיר ונהנו מאווירה בה. עשינו קצת השלמות של ציוד חורף איכותי (כפפות, כובעים) מאחר שהיה קר במיוחד. בערב החלטנו ללכת ברחבי העיר ונכנסו אל [טירת Gravensteen](https://en.wikipedia.org/wiki/Gravensteen). היה לנו מזל - ובמקרה בערב זה - לכבוד אירועי פתיחת שווקי חג המולד - היתה הופעה ברחבת הכניסה, והכניסה אל הטירה היתה בחינם. ההופעה היתה מצויינת והסיור בטירה היה מעניין מאוד. בכניסה לטירה מקבלים מכשיר שמע אשר מעביר סיור מוקלט. הסיור הוקלט על ידי קומיקאי בלגי והוא מועבר בטון עוקצני ומשעשע. סיימו את היום בשוק חג המולד, שותים יין חם ובירה בלגית.

ביום השלישי של הטיול ביקרנו ב[מוזיאון התעשיה של גנט](https://visit.gent.be/en/see-do/museum-industry) (Museum of Industry). סיור במוזיאון אורך בערך בין שעה לשלוש שעות. במוזיאון ישנן בעיקר תצוגות הקשורות להיסטוריה של הטקסטיל ולהיסטוריה של הדפוס באיזור. המוזיאון היה נחמד. בת הזוג התעניינה מאוד בתצוגות, אך אני מעט פחות. באנטוורפן ישנו [מוזיאון דפוס](https://museumplantinmoretus.be/en) (Plantin-MoretusMuseum) מעניין ומומלץ בהרבה.

![במהלך סיור הלילה](/assets/img/posts/p1020540_b.jpg "במהלך סיור הלילה")

בערב הלכנו אל סיור הערב של Legends. הסיור יצא ב 18:00 והיה בן שעה וחצי. הסיור היה מהנה ומעניין מאוד, והוא מומלץ במיוחד. את הערב כרגיל סיימנו בשוק חג המולד ולאחר מכן בפאב מקומי.

ראוי לציין שבערבי יום שישי ויום שבת שוק חג המולד וכל איזור מרכז העיר היה מלא במיוחד באנשים. הרחובות מלאים והאווירה מעולה.

![רחוב צדדי בגנט בלילה](/assets/img/posts/img_20221211_195643_b.jpg "רחוב צדדי בגנט בלילה")

ביום הרביעי נסענו באמצעות רכבת אל ברוז' (כחצי שעה נסיעה). ברוז' היא עיר שידועה ביופיה ואכן זה ניכר ברגע שדורכים במרכז העיר. מרכז העיר הוא "ציורי", מכיל בתים עתיקים רבים, שמור ומתוחזק היטב, ובנוי על תעלות רבות. אנחנו מצאנו את ברוז' תיירותית מדי ועמוסה מדי. מרכז העיר כולו היה עמוס בתיירים ואך ורק בתיירים. כל בתי העסק במרכז העיר מוכוונים לתיירים והכול מרגיש מעט "מזויף". לאחר שלושה ימים בגנט - עיר בעלת אופי די דומה - זה היה מבחינתו מעט מיותר. עבור השוהים בבריסל - בהחלט מדובר בביקור שיכול להיות מומלץ.

בערב הזה שוק חג המולד כבר היה פעיל פחות מבשני הערבים הקודמים. 

![כיכר העיר המרכזית של בריסל](/assets/img/posts/img_20221212_145253_b.jpg "כיכר העיר המרכזית של בריסל")

ביום החמישי נסענו **לבריסל**, בה שהינו במהלך כל היום ובמשך כחצי לילה. לקחנו שוב סיור רגלי ברחבי העיר, בו ראינו את הפסל הידוע של "הילד המשתין" (Manneken Pis). לאחר מעט קניות של שוקולד הביתה באחת מהחנויות של Leonidas, ביקור נוסף בכיכר הארמון-הגדול של בריסל בו היה מופע אור-קולי מרשים לכבוד החג, וביקור קצר בשוק חג המולד של בריסל (שהיה יחסית ריק ביום זה) - חזרנו אל המלון. ישנו חצי לילה, ולקחנו מונית שלקחה אותנו אל תחנת Zuid של בריסל. שם לקחנו את האוטובוס של Flibco בחזרה אל שדה התעופה של שרלרואה.

## סיכום

בלגיה מעניינת מאוד. הוופל הבלגי המקומי טעים באופן מיוחד ומפתיע. הבירות משובחות וזולות יחסית. האוכל מעולה. האווירה טובה. 

נהנו מאוד מהטיול בגנט. זוהי עיר קטנה וקל לטייל בה. אפשר להנות מהעיר עצמה ואין הרבה אתרים תיירותיים "לרדוף" אחריהם. עם זאת, בהחלט יש מספיק מה לראות למי שרוצה. בלגיה קטנה, וקל לנסוע בין הערים השונות. ניתן אף להתבסס בעיר אחת ולנסוע לערים אחרות לטיולי יום. בטיול קודם ביקרתי בעיר אנטוורפן. לדעתי שתי הערים טובות באותה מידה, ונהנתי מאוד בשתיהן.

הנחיתה בשדה "שרלרואה" בו ריינאייר נוחתת סבירה. מי שמוכן לקחת אוטובוס ממנו אל בריסל או אל גנט או ברוז' - יכול לסגור טיול חורפי במחיר אטרקטיבי ביותר.

תודה על הקריאה.