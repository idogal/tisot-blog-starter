---
title: יעדים מומלצים עבור חיי לילה - 2023
subtitle: סקירה על מספר יעדים באירופה שמומלצים לדעתי עבור אנשים שמחפשים חיי לילה
  טובים. לא, ברלין לא ברשימה.
slug_title: recommended-nightlife-destinations-europe
published_by: עדוא גל
publish_date: 2023-07-17T22:22:22.222Z
date: git Last Modified
head_image: /assets/img/posts/nightlife/nl_budapest_sail.jpg
head_image_show_caption: false
thumbnail: /assets/img/posts/nightlife/nl_budapest_sail.jpg
thumbnail_show_caption: false
tags:
  - חיי לילה
  - מסיבות
  - אירופה
  - בודפשט
  - יוון
  - סלוניקי
  - אתונה
  - אלבניה
  - טיראנה
  - ספרד
  - סביליה
  - מלאגה
keywords:
  - אנדלוסיה
  - אינשטנט
  - לובליאנה
isDraft: false
---
חיי לילה הוא נושא שזכה ליחסי ציבור בעייתיים. נקודת ההנחה היא שצריך לעשות דברים אחרים. לדעתי - יש מקום לסקור אותו יותר. גם בטיול זוגי, השתתפות בפסטיבל בירה, שתיית קוקטייל באמצע כיכר עמוסה אנשים, או כניסה למסיבה עם מוזיקה שמתחברים אליה, במצב הרוח הנכון, יכולים להיות חוויות ייחודיות ואלו שיהפכו טיול לזכרון מיוחד.

אתמקד כאן באירופה, ביעדים שאפשר לנסוע אליהם לסוף שבוע או לטיול קצר. הסקירה תשלב הן ערים והן מדינות. יש ערים מסוימות שחיי הלילה בהן מצויינים. יש מדינות שאופיין מאפשר חיי לילה טובים ברוב הערים הגדולות בהן.

זוהי סקירה של ערים או מדינות, ולא המלצה על מקומות פרטניים. בעיר טובה, לא צריך לדעת מהו המקום הכי טוב שיש, אפשר פשוט ללכת ברחוב ולהכנס לאנשהו, וזה בדיוק הקטע. הרשימה מביעה את דעתי, והיא לא רשימה של המקומות "הכי טובים" או כאלו ש"חובה" להיות בהם.

## **יוון**

### **אתונה (Athens)**

אתונה היא עיר עצומה ועמוסה מאוד בתיירים. היוונים אוהבים לצאת ואוהבים לבלות. והשילוב הוא מנצח.

אתונה מלאה בברים ובמועדונים. קטנים וגדולים (ברמת אלפי החוגגים); בתוך מרכז העיר, ובחוצות העיר; מחתרתיים, ותעשייתיים; אני חושב שכל אדם יצליח למצוא משהו שקולע לטעמו באתונה.

כדאי לדעת שבאתונה מבלים בשעות מאוחרות מאוד.

![EKEI - אתונה](/assets/img/posts/nightlife/nl_athens_ekei.jpg "EKEI - אתונה")

### **סלוניקי (Thessaloniki)**

סלוניקי היא לא אתונה. זו עיר קטנה בהרבה, למרות היותה השניה בגודלו ביוון. אבל חיי הלילה בה טובים מאוד. העיר מלאה בברים מיוחדים, עם אווירה מעולה וקוקטיילים משובחים. שמתי לב במיוחד לברים בסגנון "מחתרתי", וכמובן לרחובות שמלאים בברים ובסועדים.

בעיר יש מספר מועדונים, אבל הם לא בולטים ורבים כמו באתונה.

![On the Edge - בר קוקטיילים עם התמחות באבסינת', סלוניקי](/assets/img/posts/nightlife/nl_thes_absinthe.jpg "On the Edge - בר קוקטיילים עם התמחות באבסינת', סלוניקי")

## **ספרד**

### **מדריד (Madrid)**

גם מדריד היא עיר ענקית ומתויירת מאוד. עיר עם חיי לילה מטורפים - הכל מהכל. המועדונים מפוצצים, ואיכותיים. כמובן שיש ברים רבים.

גם הספרדים יוצאים מאוחר מאוד. ארוחת הערב היא באיזור שמונה או תשע בערב. אנשים יוצאים גם אחרי חצות.

### **אנדלוסיה - מלאגה (Malaga) או סביליה (Seville)**

קשה לקרוא לאנדלוסיה "פנינה נסתרת" שכן זה אזור מתוייר מאוד, אך אני חושב שהוא כן נעלם מעט מעיני הישראלים.

**מלאגה** היא עיר חוף ים תיכונית שמזכירה במעט את תל אביב. העיר מלאה בתיירים או מקומיים ששותים בירה או "טינטו דה ורנו" (יין של קיץ, Tinto de Verano), בכל פינת רחוב. האווירה מדהימה, בעיקר לחובבי טאפסים וברים עם ישיבה ברחוב.

סוויליה או **סביליה** (הספרים מבטאים "סוויה") היא עיר מיוחדת ומעניינת מאוד. היא מלאה ברים שחבויים ברחובות קטנים ועל גגות בניינים. הרחוב הראשי מלא חיים בסוף השבוע. העיר היא סטודנטיאלית ויש מלא מעט מועדנים.

מזג האוויר באיזור אנדלוסיה בתקופת הקיץ הוא חם מאוד, עד לכדי בלתי נסבל. העיר לא שופעת במיזוג אוויר. הספרדים בעצם פורשים לביתם במהלך שעות הצהריים ואחרה"צ בגלל החום הכבד. ארוחות הערב מתחילות באיזור שמונה או תשע בערב. 

![שולחן עמוס בקבוקי בירה משומשים בסביליה, ספרד](/assets/img/posts/nightlife/nl_seville_beers.jpg "שולחן עמוס בקבוקי בירה משומשים בסביליה, ספרד")

## **טירנה - אלבניה (Tirana)**

אני חושב שאת טירנה בפרט, ואת אלבניה בכלל, אכן ניתן להגדיר כ"פנינה נסתרת" (Hidden Gem).

טירנה היא עיר מעניינת במיוחד. היא בשלב ההתפתחות שלה, ודברים רבים בה לוקים בחסר או מיושנים. אבל אי אפשר שלא להשתאות למראה פרץ החיים הבוקע מכל חלק ממנה. האלבנים מנסים להתקדם הלאה מהעבר הסוציאליסטי בכל הכוח. העיר מלאת חיים, ובלילה אפשר לשמוע מוזיקה ולראות אורות ממקומות רבים. האלבנים אוהבים לחגוג, והאופי הים תיכוני ניכר.

יש בעיר משהו שמזכיר את תל אביב. היא נראית קצת מוזנחת ושבורה, אבל מלאת חיים.

אלבניה היא מדינה מוסלמית. לא הרגשנו שזה בא לידי ביטוי בצורה מיוחדת בביקור שם.

## **בודפשט - הונגריה (Budapest)**

אחת הערים המדהימות באירופה, בפרט לחובבי מסיבות וברים. מקום הולדתו של בנימין זאב (תיאודור) הרצל.

יש "מסיבות ספא" שהן סוג של מסיבת בריכה ("**Sparty**"); יש מסיבות שייט (**Boat Party**) על גבי הדנובה; ויש מסיבות בתוך בניינים זנוחים לשעבר - **Ruin Bars**. 

המקומות המומלצים הם ידועים: האינשטנט (Instant), הסימפלה (Szimpla Kert), והמוריסון 2 (Morrison's 2). הם "התמסחרו" והקסם שלהם פחת מאשר בעבר, אבל עדיין מדובר על מקומות טובים, ו**מלאים בכל ערב בשבוע (או לפחות רובם)**.

![הכניסה לאינשטנט, בודפשט](/assets/img/posts/nightlife/nl_budapest_instant.jpg "הכניסה לאינשטנט, בודפשט")

![בודפשט](/assets/img/posts/nightlife/nl_budapest_szimpla.jpg "בודפשט")

## **סופיה - בולגריה (Sofia)**

סופיה היא עיר לא מלהיבה במיוחד, ולא תמצאו בה רחובות שוקקי אנשים, ורחובות מלאי ברים.

על כל זה היא מפצה באמצעות מועדונים וברים סגורים, באיכות וברמה גבוהים. חלק מהמועדונים בחוצות העיר הם קצת "ערסיים", אבל אלו באזור המרכז טובים. לא מעט דברים מלאים במידה סבירה גם באמצע השבוע.

## **לובליאנה - סלובניה (Ljubliana)**

לובליאנה עיר יפה ואלגנטית מאוד - אך למרות שזוהי עיר הבירה של סלובניה, הרושם הוא שהיא בעלת אופי של עיר פריפריאלית בינונית ושקטה. זה מעולה למי שמחפש מקום יפה עם אוכל טוב, אבל לאו דווקא למי שמחפש חיי לילה.

הרושם הזה משתנה ברגע שמגיעים ל**סיור הפאבים** (**Pub Crawl**) **של לובליאנה**. מדובר על סיור הפאבים הגדול ביותר באירופה, וגם באמצע השבוע מספר המשתתפים בו הוא עשרות רבות ואף גם מעל מאה. חוויה מומלצת.