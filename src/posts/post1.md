---
published_by: עדוא גל
trip_date: 2023-01-10T09:53:32.526Z
thumbnail: /assets/img/posts/img_20230111_230851_b.jpg
date: Last Modified
trip_type: חברים
thumbnail_show_caption: false
subtitle: קטניה וסיציליה, חלופה טובה וברת-השגה לצפון איטליה ולאירופה עבור חודשי החורף.
title: קטניה, סיציליה - ינואר 2023
slug_title: קטניה-סיציליה-2023
publish_date: 2023-03-07T09:52:51.373Z
head_image: /assets/img/posts/IMG_20221209_103718.jpg
thumbnail_caption_text:
tags:
  - איטליה
  - סיציליה
  - אירופה בחורף
  - ויז אייר
isDraft: false
---
## רקע

בינואר 2023 טסתי עם שני חברים לעיר **קטניה** שבסיציליה. הטיסה שמצאנו היתה זולה - כ 270 ש"ח לאדם, ללא תוספות. עם תוספת של מזוודה, המחיר היה כ 600 ש"ח לאדם. הלינה גם היא היתה זולה. האם החופשה התקציבית היתה כדאית? אנסה להעביר את רשמי בהמשך הרשומה.

קטניה ([Catania](https://en.wikipedia.org/wiki/Catania)) היא העיר השניה בגודלה בסיציליה ([Sicily](https://en.wikipedia.org/wiki/Sicily)), כאשר העיר הגדולה היא עיר הבירה, פלרמו (Palermo). בקטניה גרים כ 300 אלף תושבים, בעוד שבפלרמו כמליון. עם זאת, גודל [המטרופולין של קטניה](https://en.wikipedia.org/wiki/Metropolitan_City_of_Catania) - בן כמליון התושבים - קטן רק במעט ממהמטרופולין של פרלרמו, בו רוב התושבים מתרכזים בעיר עצמה. סיציליה היא האי הגדול ביותר והמאוכלס ביותר בים התיכון. גרים בה כחמישה מליון תושבים, והיא גדולה במעט בשטחה ממדינת ישראל. האקלים ומזג האוויר דומים לאלו בחלקה הצפוני של ישראל.

קטניה נחרבה מספר פעמים, הן מרעידות אדמה והן מהתפרצויות הר הגעש שלמרגלותיו היא יושבת - [הר הגעש אתנה](https://en.wikipedia.org/wiki/Mount_Etna) (Etna). אתנה הוא הר געש פעיל. אתרים עתיקים ברחבי העיר בעצם נמצאים כיום מתחת לפני הקרקע (קבורים, או קבורים חלקית) שגובהה הנוכחי נקבע באמצעות מספר התפרצויות משמעותיות ב 2,000 השנים האחרונות. ההתפרצות הגדולה האחרונה היתה ב 1693. שטח העיר גדל כתוצאה מההתפרצות מכיוון שהלבה הגיעה עד לקו הים וגרמה לנסיגתו. כמו כן, כוסה הנחל שעבר בעיר. הקרקע הגעשית מסביב להר אתנה היא קרקע שמאפשרת לגדל תוצרת חקלאית משובחת, כגון פיסטוקים וחצילים, שאהובים במיוחד בעיר.

## הגעה אל היעד ולינה

הטיסה הלוך וחזור היתה טיסה של ויז אייר (Wizz Air). לא שילמנו על הושבה. טיסת ההלוך היתה ריקה, ויכולנו לעבור לשבת ביחד בחופשיות. טיסת החזור היתה מלאה. *(כאן אציין שאני קורא ל**מי שמעוניין לשבת ביחד - לשלם על הושבה**, ולא להזיז אנשים אחרים ממושבם)*. הטיסה היא קלה ובת שלוש שעות. שדה התעופה של קטניה קרוב יחסית אל העיר. נחתנו מאוחר בערב, ובחרנו לקחת מונית בעלות של כ 50 אירו. אל טיסת החזור הגענו באמצעות שירות "Bolt", והעלות היתה נמוכה יותר.

לאחר שכבר הגענו אל השדה וכבר המתנו בשער העליה, התברר כי טיסת החזור שלנו, שהיתה אמורה לצאת אחר הצהריים, נדחתה לבוקר הבא (כנראה בגלל תקלה טכנית). לאחר המתנה של כשעה לאחר מועד הטיסה המיועד, התבשרנו שויז סידרו לנו לינה במלון בשדה התעופה. המלון היה מיושן (כמו דברים רבים בקטניה), אך מספק. לאחר שחזרנו לארץ פנינו לויז דרך האתר (או היישומון) לקבלת פיצוי. לפי התקנות של האיחוד האירופי, על דחיה כזו מקבלים פיצוי של 400 אירו. ויז מציעה פיצוי חלופי של 480 אירו של אשראי עבור האתר\יישומון שלהם. אני בחרתי באפשרות זו. המענה שלהם היה מהיר, ולאחר בין שניים לארבעה שבועות, כולנו קיבלנו את הפיצוי.

שהינו בדירה שהוזמנה דרך אתר "בוקינג" (Booking.com). הדירה נראתה טוב במיוחד בתמונות וזכתה לדירוג מבקרים גבוה במיוחד (9.7), אך התגלתה כמיושנת. **הרושם שלי הוא שדברים רבים בקטניה הם ישנים או מיושנים**. מי שחשוב לו ללון במקומות חדשים, רצוי שישים לב לעניין. הדירה היתה ממוקמת במרכז קטניה, ברחוב אתניה (Via Etnea). 

כשהגענו אל איזור הדירה בשעת ערב מאוחרת, באמצע השבוע, הרושם היה שמדובר באיזור צדדי (שלא לומר, "חור"). בהמשך הטיול הסתבר שבמהלך שעות הצהריים ובמהלך סוף השבוע, הרחוב מקבל אופי של איזור ראשי יותר, ומתמלא בעוברי דרך. לאחר סיבוב קצר באיזור הדירה, וחיפוש כושל אחרי מקומות פתוחים לאכול בהם בלילה (אין כלום, פרט לדוכן שווארמה אחד וגרוע) - הלכנו לישון לקראת המשך הטיול.

![אולם התיאטרון של קטניה](/assets/img/posts/img_20230114_192330_2.jpg "אולם התיאטרון של קטניה")

## הטיול

### קטניה

בקטניה לקחנו שני "סיורים רגליים חינמיים" (Free Walking Tours). שני הסיורים, אותם מצאנו באמצעות האתר המצוין [GuruWalk](https://www.guruwalk.com/catania?search=Catania), היו בינוניים למדי. המדריכים לא היו מלהיבים, והקהל היה מועט במיוחד. קטניה עוד לא מפותחת במיוחד מבחינת תיירות. כך או כך, היה נחמד לקבל סקירה על המקום מפי מקומיים. קיבלנו מספר טיפים שהתגלו כמוצלחים (חנות של שוקולד מסוג מקומי, שהתגלה כמעולה) - וגם מספר טיפים שהתגלו כחסרי טעם או גרועים (מסעדה לא מעניינת למרגלות הריסות התיאטרון היווני).

דברים נוספים שעשינו בעיר היו: 

* כניסה אל ה[אמפיתיאטרון הרומי](https://en.wikipedia.org/wiki/Roman_Theater_of_Catania) (ביקור נחמד, אבל בסירקוזה יש אמפיתיאטרון מרשים בהרבה).
* ביקור קצר [במנזר San Nicolò l'Arena](https://en.wikipedia.org/wiki/Monastery_of_San_Nicol%C3%B2_l%27Arena), מבנה שכיום שייך לאוניברסיטה של קטניה.
* ביקור [בכנסיה של San Nicolò l'Arena](https://en.wikipedia.org/wiki/San_Nicol%C3%B2_l%27Arena,_Catania), מבנה בעל חזית מעניינת מאוד, אשר בעצם לעולם לא הושלמה.
* ביקור בחלקו החיצוני של ארמון אורסינו ([Castello Ursino](https://en.wikipedia.org/wiki/Castello_Ursino)).

בכללית, העיר קטניה דלה למדי, ולא מתוחזקת במיוחד. במהלך הסיורים בעיר בהחלט נתקלים בעוני, או לכל הפחות דלות. אין זה אומר שאי אפשר להנות משהות בה, ושאין בה גם אתרים מרשימים. אבל יש לתאם ציפיות מול המציאות.

חי הלילה בעיר סבירים. יתכן שהיה רגוע יחסית בגלל שמדובר בינואר, לאחר חג המולד. קר, ואנשים "עייפים" מהבילויים בחג. חי הלילה בעיר מזכירים במעט את הסגנון של תל אביב - הרבה ברים בהם יושבים בעיקר ברחוב. במהלך סוף השבוע, עמוס. 

![הדואומו של קטניה](/assets/img/posts/img_20230112_154321.jpg "הדואומו של קטניה")

### טיול יום בסירקוזה

נסענו לטיול יום בעיר **סירקוזה** (אנגלית: Syracuse, איטלקית: Siracusa). מדובר על נסיעה של כשעה וחצי - שעתיים ברכבת. הרכבת היתה נקיה ונעימה. העיר סירקוזה נודעת בכך שבה נולד המתמטיקאי **ארכימדס**. האתר הראשון בו ביקרנו בסירוזה הוא הפארק הארכיאולוגי של נאופוליס (Parco Archeologico della Neapolis). מדובר על אתר גדול ומרשים ביותר, והביקור בו מומלץ ביותר. באתר ישנו תיאטרון יווני מרשים ביותר, אמפיתיאטרון רומי, ומערות אשר היו בשימוש עד למאה ה 20. ביקור באתר אורך כשעתיים - שלוש.

![התיאטרון היווני בסירקוזה](/assets/img/posts/img_20230113_150620_b.jpg "התיאטרון היווני בסירקוזה")

לאחר הביקור באתר הארכיאולוגי, נסענו אל איזור העיר העתיקה של סירקוזה. מדובר במעיין חצי אי, שמזכיר במעט את מלטה בסגנונו. העיר יפה מאוד ומתוחזקת היטב. הבתים יפים ונעים לסייר בינהם. **מדובר בטיול יום מומלץ ביותר**. חזרנו בערב לקטניה.

### אוכל

זו איטליה, כך שחייבים לדבר על האוכל. האוכל בקטניה ובסיציליה הוא טוב מאוד וזול. נהנתי מהאוכל יותר מאשר בצפון איטליה. פיצות נפוצות פחות, לפחות לפי התרשמותו. מסעדות רבות לא מגישות פיצות במהלך כל היום, אלא בעיקר בערב. יש לשים לב לכך *שמסעדות אינן פועלת במהלך שעות אחר הצהריים*. אם מפספסים את ארוחת הצהריים, יש לחכות לפתיחת המסעדות בשעות ארוחת הערב.

בקטניה נפוצות מאוד מנות עם פיסטוק. פסטה, פיצה, גלידה, שוקולד. הכול. הטענה היא שהפיסטוק שגדל למרגלות הר אתנה משובח, ועושה רושם שהיא נכונה. הפסטה המקומית היא "**פסטה אלה נורמה**". מדובר בפסטה של עגבניות וחצילים, וזה טעים. יש גם פיצה אלה נורמה. מנת פסטה באיכות טובה יכולה לעלות כ 9 עד 12 אירו. מנות בשריות עולות כ 15 - 25 אירו. בעיר ישנו גם שוק דגים פעיל, וניתן להזמין במסעדות מנות דג טריות.

![](/assets/img/posts/img_20230112_113106_b.jpg)

משקה נפוץ בעיר, כיאה למקום שמרגיש קצת "כמו פעם", הוא גזוז סירופ ("שירופו"). ברחבי העיר קיוסקים רבים שמגישים גזוז ממותק בטעמי תפוז, לימון, ועוד. עוד גזוז נפוץ הוא ה"סלצר". מדובר על גזוז עם לימון ומלח. המקומיים טוענים שזה עוזר לעכל ארוחה כבדה. מחיר גזוז הוא אירו בודד.

בעיר נהוג לאכול **ארצ'ינו** (היחיד של ארצ'יני). הם מוגשים גם בצורה גדולה, כאוכל רחוב. חלקם ממולאים בבשר. טעמתי אחד והוא לא היה טוב במיוחד. אולי נפלתי על אחד לא טוב.

## סיכום

קטניה היא עיר בינונית עם עתיקות מעניינות ואוכל טוב. מזג האוויר נוח גם בחורף. לא מדובר על עיר בסגנון הערים של מרכז-מערב אירופה, אלא במקום מעט יותר צנוע ויותר מיושן. עם זאת, אנחנו נהנו ממספר ימים בעיר. המחירים נוחים. ניתן לבצע בקלות טיולים ברחבי סיציליה היפה והעשירה בהיסטוריה, הן עם קטניה כבסיס עם טיולי יום, והן באמצעות שכירת רכב וטיול ברחבי האי.