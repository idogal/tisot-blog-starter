---
title: תקשורת סלולרית בחו"ל, או - כרטיסי סים לטיולים בחו"ל
subtitle: סקירה על האפשרויות השונות לרכישת סים לטיולים, ועל תקשורת בחו"ל
slug_title: סים-המלצות-טיולים-חול
published_by: עדוא גל
publish_date: 2023-04-29T16:56:58.928Z
date: git Last Modified
trip_date: ""
head_image: /assets/img/posts/brett-jordan-o0kpg3rirhs-unsplash.jpg
head_image_show_caption: true
head_image_caption_text: Photo by <a
  href="https://unsplash.com/pt-br/@brett_jordan?utm_source=unsplash&utm_medium=referral&utm_content=creditCopyText">Brett
  Jordan</a> on <a
  href="https://unsplash.com/photos/o0kPG3RirHs?utm_source=unsplash&utm_medium=referral&utm_content=creditCopyText">Unsplash</a>
thumbnail: /assets/img/posts/brett-jordan-o0kpg3rirhs-unsplash.jpg
thumbnail_show_caption: true
thumbnail_caption_text: Photo by <a
  href="https://unsplash.com/pt-br/@brett_jordan?utm_source=unsplash&utm_medium=referral&utm_content=creditCopyText">Brett
  Jordan</a> on <a
  href="https://unsplash.com/photos/o0kPG3RirHs?utm_source=unsplash&utm_medium=referral&utm_content=creditCopyText">Unsplash</a>
tags:
  - סים
  - חבילת גלישה
keywords:
  - כרטיס סים
  - תקשורת בחו"ל
  - תקשורת סלולרית
  - גלובל סים
  - סים בחו"ל
isDraft: false
---
כיום, כולנו רגילים לתקשר עם אחרים ולהיות מחוברים לרשת האינטרנט - **תמיד** - באמצעות הטלפון הסלולרי. כך אנחנו מממשים שימושים וצרכים שונים כגון: שיחות טלפון עם בני משפחה, שיחות טלפון עם לקוחות, ניווט רגלי, ניווט ברכב, ניווט בתחבורה הציבורית, חיפוש אתרים או עסקים מומלצים, חיבור לרשתות החברתיות, צריכת מדיה, ועוד. התקשורת מושגת הן באמצעות רשתות תקשורת סלולריות - שמספקות לנו חיבור שיחות והודעות ותקשורת נתונים (דאטה, Data), והן באמצעות רשתות תקשורת אלחוטית - Wi-Fi  - שמספקות לנו תקשורת נתונים (דאטה).

רובנו מעוניינים להמשיך להיות מחוברים גם בעת טיול. חלק מהשירותים - בעיקר היכולת לבצע שיחות חירום, והיכולת לנווט - אף חשובים מאוד או חיוניים. לכך, כמובן, יש עלות. חבילות חו"ל אצל מפעילות הסלולר הישראליות עולות בין 200 ל 300 שקלים, ואף גם יותר. 

ישנן גם אפשרויות אחרות.

## **יצירת קשר טלפוני באמצעות תקשורת נתונים (דאטה)**

ראשית, אסקור את האפשרויות שעומדות בפנינו לקיום שיחות טלפון עם אנשים או עסקים גם ללא חבילת שיחות, אלא רק באמצעות חיבור לרשת האינטרנט (באמצעות חבילת גלישה או רשת אלחוטית).

האפשרות הבולטת היא קיום שיחות באמצעות היישומון **ווטסאפ (Whatsapp)**. רובנו מכירים את האפשרות לבצע שיחות קוליות או שיחות וידאו באמצעות הווטסאפ. שיחות אלו דורשות תקשורת נתונים (דאטה) בלבד, ללא חבילת שיחות. *שיחה קולית בווטסאפ דורשת נפח נתונים מועט בלבד*. הניסיון מראה שמדובר באפשרות נוחה, עם איכות שיחה טובה, ואמינות גבוהה. כמובן שאנשים שירצו את הכיסוי האמין ביותר, ירצו להוסיף גם חבילת שיחות.

מעבר לכך, ניתן לקיים שיחות באמצעות יישומונים דומים: Signal, Google Meet, Facebook Messenger, ועוד. אלו עובדים בצורה דומה, באיכות דומה, ובאמינות דומה.

אפשרות אחרת היא שיחות באמצעות יישומון VoIP (Voice over internet Protocol). הנפוץ והמוכר ביותר, וזה בו אני משתמש - הוא **סקייפ - Skype**. סקייפ מאפשר לבצע *שיחות אל מספרי טלפון "רגילים"* באמצעות תקשורת נתונים (דאטה). כלומר, נוכל לרכוש חבילת גלישה בלבד, אך גם לבצע שיחות טלפון הביתה או אל עסקים שונים במדינת היעד. אני משתמש באפשרות זו באופן תדיר, גם כשאני בישראל. לדוגמה, אפשר לבצע שיחות טלפון למלון כדי לבצע הזמנה; ניתן להתקשר לשירות הלקוחות של אמאזון, או חנויות דומות; ועוד.

שיחות בסקייפ עולות כסף. מחיר השיחה תלוי ביעד. אני לרוב טוען את החשבון בסכום של 10$. סכום זה מספיק לי למספר רב של שיחות.

## **פתרונות תקשורת בחו"ל**

החלופות שאסקור מסודרות לפי סדר עולה של עלות כוללת. הראשונה היא הזולה ביותר להערכתי, והאחרונה היקרה ביותר להערכתי.

### **טיסה ללא כרטיס סים, שימוש ברשתות אלחוטיות (Wi-Fi) מזדמנות**

האפשרות הפשוטה ביותר מבחינת היערכות, והנמוכה ביותר מבחינת עלות היא טיסה ללא כרטיס סים. במצב זה לא נוכל לגלוש או לבצע שיחות, אלא רק באמצעות חיבור לרשתות אלחוטיות (Wi-Fi).

במצבי קיצון, ניתן להשתמש בשיחות או הודעות דרך הסים הישראלי. יש לשים לב לעלות הכבדה שכרוכה בכך - עשרות שקלים עבור הודעות ושיחות בודדות.

לדעתי, היתרון באפשרות זו הוא ***ניתוק***.  אין ברירה אלא פשוט להתעלם מה"טיק" שנוצר אצל רובנו להסתכל ללא הרף בטלפון. אני מניח שזה לא יתאים לרוב הגולשים, אבל זו עדיין אפשרות קיימת. :)

החסרונות הם: חוסר ודאות שלא מתאים לכולם; חוסר יכולת להשתמש בשירותים מקוונים כגון שירותי הזמנות מוניות או קורקינטים, או חוסר היכולת לבדוק דירוג של מקומות בגוגל מפות או ב TripAdvisor. לדעתי, דווקא החלק השני בעייתי יותר.

### **רכישת סים מקומי במדינת היעד**

טיסה בלי סים, ורכישה של סים מקומי ביעד היא לרוב האפשרות הכי זולה שמאפשרת הן חבילת גלישה ולרוב, גם שיחות מקומיות.

ברוב המדיניות האירופאיות כרטיס סים מקומי יעלה סכום של באיזור ה 10 אירו. לפעמים פחות, לפעמים גם כ 15 אירו. כך או כך, מדובר על סכומים נמוכים משמעותית  מעלות חבילות חו"ל בספקים הישראלים. בנוסף, לרוב גם נקבל דקות שיחה מקומיות (שימושי, כי לעיתים צריך לייצר קשר עם עסקים מקומיים). במדינות האסיאתיות, מדובר במחירים נמוכים עוד יותר. לדוגמה, בסרי לנקה רכשתי כרטיס סים עם חבילה של 15 ג"ב + שיחות, בסכום של כ 15 ש"ח.

במדינות *האיחוד האירופי* ניתן לנייד את הסים בין המדינות. אם רכשנו סים בהונגריה, נוכל להשתמש בו גם בגרמניה, וכן הלאה.

לחבילת הגלישה בדרך כלל יש תוקף. לאחר פרק זמן של כחודש עד חצי שנה, החבילה תפוג. עם זאת, ניתן לרוב להטעין את הכרטיס מחדש בטיולים הבאים.

החסרונות: לא ניתן להתקשר למספרים ישראלים; צריך להתחיל לחפש כרטיס סים ביעד, לבזבז זמן מהטיול, וגם להיות ללא תקשורת עד שנעשה זאת; התעסקות עם שפה זרה.

היתרונות: מחיר; תקשורת איכותית במדינת היעד; לרוב ניתן לשמור את הכרטיס לטווח ארוך ולטעון אותו (רלוונטי בעיקר לאירופה).

### **רכישת eSIM (סים-מובנה)**

האפשרות דומה לרכישת סים מקומי, אך בניגוד אליה, רכישה של eSIM עם חבילה אפשרית כבר בארץ, בגלל חוסר תלות פיזי.

בחלק ממכשירי הטלפון החדשים, כגון סדרות האייפון החדשות יחסית (החל מ 10), סדרות סמסונג גלקסי S21 ומעלה, OnePlus 11, כמעט כל מכשירי הגוגל Pixel, ועוד - ישנה תמיכה ב- [eSIM](https://he.wikipedia.org/wiki/ESIM). eSIM (embedded-SIM) הוא בעצם כרטיס סים שמובנה בתוך המכשיר. במקום שנכניס שבב שהורכב על גבי כרטיס פלסטיק קטן, מדובר על תכנה שמותקנת מראש במכשיר, על גבי רכיב אלקטרוני (שבב eUICC) שמובנה בו. *המטרה, כמו גם בסים "רגיל", היא לייצר מזהה חד ערכי עבור מכשיר הטלפון שלנו אל מול הרשתות הסלולריות*.

[רשימת מכשירים תומכים ניתן לראות בקישור זה](https://www.airalo.com/help/about-airalo/what-devices-support-esim). רוב מכשירי הסלולר עדיין לא תומכים באפשרות זו.

בשורה התחתונה, **מדובר על טכנולוגיה שמאפשרות להתחבר לרשתות סלולריות בלי להיות תלויים ברכיב פיזי** שיש להשיג. זה טוב, כי אנחנו יכולים להכין עצמנו מראש ולרכוש תקשורת מספק בחו"ל, גם מישראל.

ספק ה eSIM המוכר ביותר, לו יישומון גם לאנדרואיד וגם לאייפון, הוא **airalo**. \
[לאתר](https://www.airalo.com). [בחנות של גוגל](https://play.google.com/store/apps/details?id=com.mobillium.airalo). [בחנות של אייפון](https://apps.apple.com/app/airalo-esim-store/id1475911720).

חבילות airalo למדינה מסוימת ובודדת הן זולות. מחיר חבילת 5 ג"ב של דאטה בלבד לגרמניה, תעלה 15 דולר, או 55 ש"ח.

חבילות אזוריות יקרות יותר. עבור *חבילה אירופאית*, מחיר חבילת 3 ג"ב הוא 13 דולר, כ 50 ש"ח. מחיר חבילת 5 ג"ב יהיה 20 דולר, כ 72 ש"ח.

*חבילה גלובלית* היא יקרה יחסית. 3 ג"ב יעלו 24 דולר ו- 5 ג"ב יעלו 35 דולר (90 ש"ח ו- 125 ש"ח). מדובר על עלויות דומות לסים גלובלי בישראל. *תוקף כל החבילות הוא 30 ימים בלבד - זהו כמובן חסרון.*

יש לשים לב שחלק מפתרונות הסים הגלובליים הישראלים, כמו "גלובל סים" מאפשרים גם חיבור באמצעות eSIM. במכשירים עתידיים של חברת אפל תהיה תמיכה אך ורק ב eSIM, ולכן זה בעצם יהיה הכרחי. 

אין לי ניסיון עם פתרון זה, ולכן לא אביע את דעתי עליו.

### **טיסה עם סים גלובלי**

ניתן לרכוש בישראל כרטיסי סים "גלובליים" של ספקיות תקשורת ישראליות, שמאפשרים להתחבר לרשתות סלולריות ברחבי העולם.

אפשרות בולטת היא כרטיס "[גלובל סים](https://www.pelephone.co.il/digitalsite/heb/abroad/global-sim/)" של חברת פלאפון.

אפשרות נוספת היא כרטיס "[WORLD8](https://world8.co.il)" שמשווק בדואר ישראל.

ישנן עוד אפשרויות שמצאתי, כגון "[צ'יפסים](https://cheapsim.co.il/)" ו- "[Sim2Fly](https://www.sim2fly.co.il/)".

פרט לגלובל סים של פלאפון, תוקף כל החבילות הוא 30 ימים. **תוקף החבילות של גלובל סים הוא 3 שנים**. לכן, לדעתי, הגלובל סים מנצח בנוק אאוט את שאר האפשרויות.

מחיר חבילת 5 ג"ב בגלובל סים הוא 150 ש"ח, אבל באמצעות מבצעים שונים ניתן להשיג את החבילה גם ב 120 ש"ח (לא כולל משלוח). החבילה כוללת גם מספר קטן מאוד של דקות שיחה, שזה טוב למקרי חירום. חבילות קטנות (1 ג"ב, 2 ג"ב) יותר זמינות, אך כוללות רק דאטה, בלי שיחות.

מנסיוני, הפתרון של "גלובל סים" הוא אמין, ולרוב עובד טוב. במקרי קיצון (בסרי לנקה), נתקלתי במהירות איטית יחסית שסופקה על ידי הגלובל סים, בעוד הסים המקומי סיפק מהירות גבוהה. באירופה הסים מספק תקשורת מהירה בדרך כלל.

מהן היתרונות בסים גלובלי? אם בחרנו בפתרון של פלאפון, **ניתן לשמור על הדאטה למשך מספר טיולים**; המחיר הוא סביר ביחס לחלופות אחרות; ניתן להיערך מראש בארץ, באמצעות חברה ישראלית איתה התקשורת היא בעברית.

החיסרון העיקרי הוא בעצם שאין ממש דקות שיחה, ומעט אלו שיש אינן מסופקת מהמספר הראשי שלנו. כלומר, הפתרון לא מתאים לאנשים שרוצים לבצע שיחות טלפון "רגילות".

### **טיסה עם חבילת חו"ל מספק הסלולר שלנו**

זוהי האפשרות הפשוטה ביותר. נכנסים לאתר הספק הסלולרי, או מתקשרים לשירות הלקוחות, ורוכשים חבילה. ישנן חבילות המכילות תקשורת נתונים בלבד, ישנן חבילות של דקות שיחה בלבד, וישנן חבילות משולבות. המחירים, כאמור, הם יקרים. גם חבילות אלו הן בעלות תוקף מוגבל, לרוב כחודש. כלומר, אם שילמנו 300 שקל עבור נפח של 15 ג"ב, לדוגמה, אלו בעצם "יזרקו לפח" בסוף הטיול, אם לא השתמשנו בהן.

היתרון, אם כך, הוא בעצם הפשטות. מקבלים נוחות מירבית, עבור מחיר גבוה.

החסרון הוא המחיר הגבוה; וגם בעצם פתרון שלאו דווקא יהיה מיטבי בכל מדינת יעד (אם נרכוש סים מקומי, תתכן מהירות גבוהה יותר - נכון לכל הפתרונות הגלובליים).

### **סיכום חבילות חו"ל וסימים**

הפתרונות שרלוונטיים עבור רובנו הם:

* רכישת סים גלובלי בארץ, או eSIM מיישומון כגון airalo. מאזן נוחות ועלות.
* רכישת סים מקומי במדינת היעד. נוחות פחותה, אך עלות נמוכה.
* רכישת חבילת גלישה מספק הסלולר. נוחות גבוהה, אך יקר מאוד.

לטיולים בני מספר ימים עד שבועיים, פתרונות של סים גלובלי יהיו טובים מאוד. חבילת גלישה מהספק תהיה פתרון נוח, אך יקר.

בטיולים ארוכים או טיולי תרמילאים, כדאי לחשוב על רכישה של סים מקומי במדינת היעד. ניתן לשלב זאת עם חבילה בסיסית מהספק או מסים גלובלי, כדי לכסות את הימים הראשונים.

## **מיטוב השימוש בנתונים בעת הטיול**

בעת הטיול יש שתי מגבלות משמעותיות הקשורות לתקשורת הנתונים:

* אנו מוגבלים למדי בנפח הנתונים בו אנחנו יכולים להשתמש. חבילות זולות מכילות נפחים של כ 1 עד 5 ג"ב. זה לא הרבה אם נרצה לצרוך או לשתף מדיה (סרטונים, לדוגמה). 
* אנו תלויים ברשת סלולרית זרה, באיזור אותו אנו לא מכירים. יתכנו בעיות כגון חוסר תקשורת, או תקשורת איטית.

לכן **אני ממליץ בחום להיערך מראש, באמצעות הורדת מפות Offline**. כדאי לשמור או "לנעוץ" את *כתובת המלון* במפה כדי להיערך לתרחיש קיצון של ניתוק תקשורת. כדאי להוריד את המפה למכשיר עבור תרחיש של תקשורת איטית או סיום נפח חבילת הגלישה.

### **הורדת מפות למכשיר הטלפון**

#### הורדת מפות בגוגל מפות (Google Maps)

האפשרות הראשונה והמוכרת ביותר היא "מפות אופליין" של גוגל מפות - Google Maps. אפשרות זו שומרת בזיכרון הטלפון שטח בגודל של, בערך, אזור מטרופוליני. לדוגמה, בערך את כול גוש דן. לאחר מכן, כאשר נשתמש בגוגל מפות, לא יהיה צריך בתקשורת נוספת עבור טעינת המפה (אך כן עבור טעינת מידע על גבי המפה).

איך להפעיל את האפשרות?

* איתור כתובת ביעד, או פתיחת המפה על האיזור שאתם מעוניינים בו. אפשר לחפש את כתובת המלון בו תלונו.
* הקלקה על צלמית המשתמש שלכם מצד שמאל למעלה (ליד המיקרופון).
* הקלקה על אפשרות "מפות אופליין".
* הקלקה על "בחירת מפה משלך".
* סימון האיזור שרוצים, והקלקה על "הורדה".

אפשרות זו היא הנגישה והמוכרת ביותר, אך לדעתי היא לא מספיק אמינה. גוגל מפות לא מיועד לעבוד בצורה בלתי מקוות. חיפוש מידע לא עובד בצורה טובה, וכמובן שאיננו מקביל למידע שמקבלים בעת חיפוש מקוון ברשת האינטרנט.

לכן אני ממליץ להשתמש באפשרות זו, אך במקביל לאפשרות אחת נוספת.

#### הורדת יישומון המפות MAPS.ME

[קישור אל עמוד היישומון בחנות של גוגל](https://play.google.com/store/apps/details?id=com.mapswithme.maps.pro&hl=en&gl=US)

יישומון המפות MAPS.ME מאפשר להוריד מפות של מדינות שלמות אל זכרון המכשיר. לאחר מכן ניתן להשתמש ביישומון במצב בלתי מקוון, ללא חיבור נתונים.

כדי להוריד מפה, ניתן לחפש כתובת או לאתר מדינה באופן ידני במפה. כאשר נבצע תקריב, זום, (Zoom in) לאיזור, היישומון פשוט יציע לנו להוריד את המפה.

**היישומון אמין במיוחד, והשתמשתי בו לניווט רגלי מאות פעמים, ללא תקשורת נתונים**. למיטב הבנתי, הוא אמור גם לספק ניווט טוב לרכב.

כמובן שמאגר האתרים והעסקים בו קטן מזה של גוגל מפות. לא ניתן למצוא ביקורות ודירוג על האתרים השונים.

#### הורדת יישומון המפות HERE WeGo

[קישור אל עמוד היישומון בחנות של גוגל](https://play.google.com/store/apps/details?id=com.here.app.maps&hl=en&gl=US)

גם יישומון המפות HERE מאפשר להוריד מפות של מדינות שלמות אל הזכרון. לאחר מכן, מומלץ להגדיר את היישומון לעבור באופן בלתי מקוון (offline) אם מעוניינים בכך.

גם היישומון הזה אמין ואיכותי. אני אישית קצת פחות התחברתי אליו.

### **חיבור אל הרשת האלחוטית במלון**

מומלץ מאוד לדאוג להתחבר אל הרשת האלחוטית במלון. במידה שמתקשים, בדרך כלל הצוות בדלפק הקבלה יוכל לעזור.

כדאי להשתמש ברשת ה Wi-Fi במלון בשביל לגלוש ביוטיוב, להעלות תמונות לגיבוי בענן, או לשתף סרטוני וידאו.

## **סיכום**

פרט לחבילות של ספקי הסלולר, ישנן עוד חלופות טובות שמאפשרות לנו חיבור לאינטרנט ושיחות טלפון מחו"ל. ניתן להסתפק בחבילת גלישה בלבד, ולבצע שיחות טלפון באמצעות הווטסאפ או סקייפ. 

פתרונות טובים הם "גלובל סים" של פלאפון, eSIM של airalo, או רכישת כרטיס סים מקומי ביעד.

מומלץ להוריד מפות למכשיר הטלפון כדי להפחית את נפח הדאטה בו משתמשים. מומלץ להתחבר לרשת ה Wi-Fi במלון ולשתף באמצעותה קבצים גדולים, במקום באמצעות כרטיס הסים.