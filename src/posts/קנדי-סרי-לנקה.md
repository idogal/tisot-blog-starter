---
title: שלושה לילות בקנדי, סרי לנקה
subtitle: קנדי, העיר השניה בגודלה בסרי לנקה, עיר קדושה לבודהיזם, ושער הכניסה לאיזור פנים האי ההררי
slug_title: קנדי-סרי-לנקה
published_by: עדוא גל
publish_date: 2023-06-14T16:44:42.699Z
trip_date: 2023-03-29T16:44:42.711Z
trip_type: זוגי
trip_length: 3
head_image: /assets/img/posts/img_20230331_181531._2jpg.jpg
head_image_show_caption: false
head_image_caption_text:
thumbnail: /assets/img/posts/img_20230331_181531._2jpg.jpg
thumbnail_show_caption: false
thumbnail_caption_text:
show_toc: true
tags:
  - סרי לנקה
  - ירח דבש
  - תרמילאים
  - דרום אסיה
keywords:
  - מזרח אסיה
isDraft: false
---

היינו שבועיים בסרי לנקה. היה זה טיול "ירח־הדבש" שלנו. ברשומה זו אשתף עם החוויה של התחלת הטיול שלנו בסרי לנקה - בקנדי (Kandy).

[קנדי](https://en.wikipedia.org/wiki/Kandy) היא העיר השניה בגודלה בסרי לנדה, והיא בת כ 125 אלף תושבים. בעבר קנדי היוותה עיר מלכותית, ובתקופות מסוימות גם הייתה בירת הממלכה של קנדי (Kingdom of Kandy). העיר נמצאת באזור הררי, בכניסה אל אזור הרמה של מרכז סרי לנקה. מזג האוויר בה נוח יותר מאשר באזור החוף. מעט פחות חם, ופחות לח - בשעות הערב המאוחרות החום פוחת ולא מעיק במיוחד. קנדי [הוכתרה כאתר מורשת עולמי](https://whc.unesco.org/en/list/450) על ידי אונסקו (UNESCO) ב 1988.

## ***הגעה ולינה***

נחתנו בסרי לנקה (Bandaranaike International Airport) מוקדם בבוקר, לאחר טיסת לילה. שדה התעופה היה מרשים ונעים ממה שציפיתי. לקנדי הגענו ישר מהשדה, עם מונית שהוזמנה מראש דרך המלון. מחיר המונית היה 18,000 רופי, כ 180 ש"ח נכון למרץ 2023.

לאחר נסיעה שלאורכה נאבקנו בעייפות, ולוותה בהתאקלמות לאופי הנהיגה המקומי, הגענו למלון. שהינו במלון בשם Cassendra Hotel שממוקם על הגבעות שמשקיפות על העיר התחתית של קנדי. הקבלה במלון היתה נעימה, וקיבלנו שייק אבטיח. בעת הכניסה אל החדר שמנו לב שהשירותים לא נוקו. בהמשך הטיול נראה כי זה משהו שלא אמור להפתיע במיוחד בסרי לנקה. שאר החדר היה נקי, כולל המצעים. בחדר היה מיזוג אוויר סביר, ומאוורר תקרה שהספיק לנו בלילות הקרירים יחסית בקנדי. הנוף מהמלון היה מהמם.

בשל עייפות קיצונית, לקחנו שנ"צ של שעתיים-שלוש. לאחר המנוחה, יצאנו להעביר את אחר הצהריים בקנדי. בעת היציאה מהמלון נתקלנו בנהג הטוק-טוק של המלון (כלומר, שניכס אותו לעצמו), אישון (Ishaun). אישון הציע לנו לנסוע איתו לעיר. זרמנו.

![הנוף מ'מלון קסנדרה'](/assets/img/posts/IMG_20230331_082353.jpg "הנוף מ'מלון קסנדרה'")

## ***השהיה בקנדי***

### ***מקדש השן***

![פרחים למכירה מחוץ למקדש השן](/assets/img/posts/IMG_20230329_172245.jpg "פרחים למכירה מחוץ למקדש השן")

נסענו עם הנהג, אישון, לארוחה קלילה בבית קפה (Buono). אישון המתין לנו בחוץ בזמן הארוחה, כפי שנהוג בסרי לנקה. לאחר מכן הוא הציע ללכת לבקר את "מקדש השן" (Temple of the Tooth). נסענו איתו.

**מקדש השן - או בעצם "מקדש שריד השן הקדושה"** (Temple of the Sacred Tooth Relic) הוא מקדש בודהיסטי, שממוקדם בתוך מתחם שהיווה את הארמון המלכותי של ממלכת קנדי הקדומה. מדובר על אחד המקומות הקדושים ביותר בבודהיזם.

בעת הכניסה למקדש העירו לנו שעלינו לכסות את עצמנו באופן טוב יותר. נאלצנו לרכוש של מרוכל מחוץ למקדש במחיר שהיה כנראה מופקע. כאן המקום להעיר:

>  בסרי לנקה מומלץ שיהיה לכם בתיק איזשהו כיסוי שיכסה את הכתפיים, ואת הרגליים עד לברכיים.

סיירנו במקדש. מדובר על מספר מבנים, חלקם סוג של "מוזיאון" - לדוגמה, מוזיאון על העולם הבודהיסט. הגענו בשעות הערב - מעט לפני תחילת טקס הערב. הטקס היה מעניין מאוד בתחילתו, אך לאחר חצי שעה ההמתנה התחילה להיות מעיקה, לפחות עבורי. החוויה הייתה מעניינת, ובהחלט היתה התחלה טובה בשביל טיול בסרי לנקה.

### ***דמבולה וסיגיריה***

ביום השני שכרנו את שרותיו של אישון הנהג ליום שלם, לטובת נסיעה **לסלע של סיגיריה** (Sigiriya Rock) או בשמו השני, "סלע האריה" (Lion Rock). משך הנסיעה מקנדי לסיגיריה הוא כשעתיים. בדרך עצרנו במספר מקומות. 

![מקדש הינדי בדרך לסיגיריה](/assets/img/posts/IMG_20230330_111447.jpg "מקדש הינדי בדרך לסיגיריה")

הראשון היה אצל "**רופא צמחים**" (Herbal Doctor) שהעביר לנו סיור בגינת צמחי המרפא שלו, וניסה לעשוק אותנו באמצעות מכירה של תכשירי מרפא טבעיים-איורוודים וסחיטה של טיפ (לא נעים להודות, אבל הוא הצליח קצת). חוויה מעניינת, אך הרגשת העושק העיבה עליה. 

המקום השני היה עצירה ב[דמבולה](https://en.wikipedia.org/wiki/Dambulla_cave_temple) (Dambulla), שם ישנו **המקדש המוזהב** (Golden Temple) **ומערת המקדש** (Cave Temple). גם דמבולה הוא [אתר מורשת עולמי](https://whc.unesco.org/en/list/561) של אונסקו. סיירנו באיזור של המקדש והתחלנו ללכת לאיזור המערה. לאחר כעשר דקות הליכה החום הכבד הכריע אותנו, וחזרנו בחזרה לטוק טוק. החלטנו להמשיך לסיגיריה.

הגענו לאיזור סיגיריה, שם החלטנו לטפס על הסלע שממוקם אל מול סלע האריה, **הסלע של פידורנגאלה** (Pidurangala). הסלע נמצא 200 מטרים מהסלע השני, ונמוך ממנו במטרים בודדים. הנוף הנשקף ממנו די זהה, אך הטיפוס עצמו כנראה מעניין מעט פחות. הכניסה עולה מספר שקלים בודדים, במקום עשרות רבות של שקלים באתר השני, התיירותי בהרבה. לאחר משהו כמו 40 דקות של עלייה, הגענו לפסגה. **הנוף מהפסגה היה מרשים ביותר**. יש לשים לב שבסלע של פיגורנגאלה ההגעה אל הפסגה עצמה, לאחר סיום כל המסלול, היא קשה - ואם אתם אינכם מיטיבי לכת, יתכן וכדאי לשקל ללכת לסלע האריה (סיגיריה).

![סיגירה - תצפית מהסלע ממול](/assets/img/posts/IMG_20230330_153045.jpg "סיגירה - תצפית מהסלע ממול")

ירדנו מהסלע לפני תחילת השקיעה, והתחלנו לחזור. הגענו למלון בערב. לאחר התארגנות יצאנו לשתות בירה עם חברים שהכרנו במהלך הטיפוס על הסלע.

> *שימו לב: האזור של סיגיריה הוא גם אזור שמומלץ לישון בו, אם זה מסתדר עם המסלול. לינה קרוב לסלע מאפשרת טיפוס עליו גם בשעות הזריחה או בשעות השקיעה.*

### ***בתוך קנדי עצמה***

את קנדי תכננו לעזוב אחרי שני לילות. אך בעקבות תשישות מכל המעברים והתזוזות שהיו לנו, החלטנו להישאר עוד לילה אחד, ולהעביר יום רגוע.

ביום השלישי נסענו לעשות סיבוב וסידורים בקנדי. הנהג לקח אותנו לחלפן כספים (איזשהו רוכל שהוא חבר שלו - בשער ההמרה הכי טוב שקיבלנו בכל סרי לנקה); קנינו כרטיסים לרכבת (ראו פרטים נוספים למטה); הסתובבנו בשוק וקנינו פירות ומעט בגדים; הסתובבנו בקניון הצנוע של קנדי. אחרי זה נסענו עם הנהג לאכול קארי מקומי "אמיתי", שעלה 500 רופי לאדם. היה די טעים, אך המנה לא גדולה, וכמות הבשר קטנה מאוד. חזרנו למלון לנוח.

בערב הלכנו להסתובב בעיר. לאחר רדת החשיכה הגענו באופן מקרי [למקדש האסגירי מהאה](https://en.wikipedia.org/wiki/Asgiri_Maha_Viharaya) (Asgiri Maha Viharaya). מדובר על מקדש בודהיסטי שממוקם על ראש גבעה בקנדי. מדובר על מקום פחות ידוע ופחות מתויר, ויחד חדש - נפתח בשנים האחרונות. הסיור בו היה מעניין מאוד. השומר במקום העביר לנו סיורון במקום, וגם פגשנו בנזיר (קמבודי) שבירך אותנו לשלום והחלפנו איתו כמה משפטים. מומלץ מאוד.

לאחר ארוחת ערב בפיצה האט, חזרנו למלון וסיימנו את היום.

![מקדש האסגירי מהאה](/assets/img/posts/IMG_20230331_191133.jpg "מקדש האסגירי מהאה")

### ***מקנדי לנווארה אליה***

בבוקר היום הרביעי התחלנו לנסוע לנוואריה אליה, באמצעות נהג פרטי - אחיו של אישון, נהג הטוק טוק שלנו בקנדי.

## ***הרכבת לאלה (מקנדי או מנווארה אליה)***

אחת האטרקציות המומלצות בסרי לנקה היא **הרכבת מאלה לקנדי**. הנסיעה מומלצת ביותר בגלל **הנוף המרהיב** הנשקף במהלכה. זו אכן חוויה מיוחדת, ולא כדאי לוותר עליה, אבל יש איתה שתי בעיות. הראשונה היא אורך הנסיעה - שש וחצי או שבע שעות. השניה היא הקושי ברכישת כרטיסים: כרטיסים במחלקה הראשונה זמינים רק מספר ימים (3 - 6) לפני מועד הנסיעה; גם כרטיסים למחלקה השניה קשים יחסית להשגה. כלומר, צריך לתכנן היטב מראש את לוח הזמנים. יש לזכור שאין אפשרות להזמין כרטיסים באינטרנט, ויש לרכוש אותם פיזית מתחנת רכבת כלשהי בסרי לנקה.

כאן המקום לציין חלופה, זו בה אנחנו בחרנו - **הרכבת מנווארה אליה לאלה**. יש לה שתי יתרונות משמעותיים: הכרטיסים זמינים יותר, והנסיעה קצרה יותר (4 עד 5 שעות). הנוף עדיין מרהיב והנסיעה עדיין חוויתית מאוד. לא אוכל להשוות בין שני המסלולים מכיוון שעשיתי רק אחד מהם.

כך או כך, אם תחליטו שנסיעה זו היא חלק מהמסלול שלכם, מומלץ לרכוש כרטיסים בקולומבו או בקנדי.

## ***נקודות עניין בקנדי***

* [בית הקפה Buono](https://buono-cafe.business.site/). בית קפה חמוד. נעים במיוחד לשבת בו, השירות אדיב, והמקום שקט. יש מיזוג טוב. השתיה טובה, האוכל בינוני. מחירים נוחים.
* [פיצה האט](https://goo.gl/maps/SpiV8nS3gSRR32vP7). פתרון טוב למי שמחפש ארוחה סבירה ובטוחה בקנדי.
* "[מקדש השן](https://goo.gl/maps/UVBPomXYTfaFn48R8)" (Temple of the Tooth). מקדש קדוש במיוחד בבודהיזם. מקום מרשים ומעניין.
* [אסגירי מהאה](https://goo.gl/maps/zYYgL67tvCzzFL7R7) (Asgiri Maha Vihara pirivena). מקדש קדוש נוסף. מבנה חדש יחסית. מעניין.
* [דמבולה, המקדש המוזהב ומערת המקדש ](https://goo.gl/maps/agvtRTFEE7BeXN9G9)(Dambulla cave temple).  אתר מורשת עולמי, עם מערה שבתוכה מקדש עתיק. כשעה נסיעה מקנדי. 
* [סיגיריה](https://goo.gl/maps/RQawdbhYD32MJAmp6). שעתיים נסיעה מקנדי. בין האתרים המפורסמים והמומלצים בסרי לנקה. סלע מרשים ממנו נשקף נוף מרשים עוד יותר.
* [Pidurangala](https://goo.gl/maps/NFAaKNtFpc2iuJTj7). אתר מקביל לסיגיריה. פחות תיירותי, כניסה זולה יותר. כנראה מעט פחות מרשים.

![המקדש המוזהב](/assets/img/posts/IMG_20230330_135024.jpg "המקדש המוזהב")