---
published_by: עדוא גל
trip_date: 
trip_type: 
thumbnail: /assets/img/posts/Metz_20l_blue_amazon_3_2023_2048x2048.jpg
thumbnail_show_caption: false
thumbnail_caption_text:
subtitle: איך לארוז בצורה שתמזער תשלום לחברות התעופה, ותפחית את המשקל שאתם סוחבים בטיול.
title: "איך לארוז לטיול באופן מצומצם?"
slug_title: איך-לארוז-תיק-גב-או-טרולי
publish_date: 2023-04-05T08:00:00.000Z
head_image: /assets/img/posts/Metz_20l_blue_amazon_3_2023_2048x2048.jpg
tags:
  - אריזה לטיול
  - Low Cost
  - תרמיל
keywords:
  - קאבין מקס
  - איך לארוז
  - מה לארוז
date: Last Modified
isDraft: false
---

ברשומה זו אשתף את הגישה שלי לאריזת תיקים עבור טיולים. גיבשתי אותה לאחר עשרות טיולים. רובם קצרים (עד שבוע), חלקם בינוניים (שבועיים - שלושה), ואחד ארוך (שלושה חודשים וחצי). הגישה שלי היא שכדאי לארוז כמה שפחות דברים, ושאלו יתפסו, בהתאם, כמה שפחות מקום (נפח).

מה הוביל לכך לגיבוש הדעה או הגישה הזו?

**כסף**. הסכמי "שמיים פתוחים" שהכניסו את חברות טיסת החסך (Low Cost) לחיינו הוסיפו תמריץ כספי (- כלכלי) לצמצם באריזה. אם בטיסה כלול תיק גב בלבד, אנסה להסתדר כך.

**נוחות פיזית**. לדעתי, קל יותר לטייל כאשר סוחבים פחות. מעבר בין יעדים באמצעות תחבורה ציבורית הופך לקל ונעים. ההליכה בשדה התעופה קלה יותר. התניידות קלה באוטובוסים ורכבות מאפשרת חיסכון כספי, וחשיפה ליעדים ומקומות חדשים.

**זריזות**. לא צריך לשלוח כבודה לבטן המטוס ואז לחכות לה; יש פחות מה לארוז ופחות מה לפרוק; באמצעות ביצוע צ'ק אין באופן מקוון - ניתן לדלג על התור לשליחת כבודה אל בטן המטוס בשדה התעופה, מה שיכול לחסוך חצי שעה (ואף גם יותר) ממשך השהייה בשדה התעופה.

מבחינתי, החלוקה היא כזו: עבור טיולים קצרים (עד שבוע, לרוב שלושה עד חמישה לילות), בדרך כלל ניתן להסתפק בתיק גב קטן בלבד (נפח של כ 20 - 24 ליטר); עבור טיולים בינוניים, אפשר להסתפק בתיק גב גדול או בטרולי (נפח של כ 30 עד 44 ליטר) ובנוסף בתיק גב קטן (~20 ל') או בתיק צד קטן-בינוני.

לא התנסיתי בטיול ארוך מאז הגישה החדשה. ב"טיול הגדול" שלי הייתי עם מוצ'ילה. כיום אני חושב שזה "אוברייטד", ולאחר הטיול האחרון שלי בסרי לנקה, אני לא רואה שום סיבה לכך שלא ניתן יהיה להסתפק גם בטיול כזה בתיק בינוני ועוד תיק קטן. בעצם אין הבדל מהותי בין טיול בינוני לטיול ארוך מבחינת אריזה, אלא אם כן יש רצונות, דרישות, או צרכים מיוחדים.

הבסיס לכל השאר הוא מה שמבחינתי הוא מוגדר כ "**מחזור טיול**" - בגדים וחפצים שמאפשרים לשהות ביעד **כשבוע שלם באופן שוטף**. גם אם מדובר בתיק קטן וגם אם מדובר בתיק גדול, הבגדים שלוקחים לטיול אמורים להספיק לטייל כמעט שבוע שלם בלי כביסה. לאחר שישה או שבעה ימים של טיול אפשר לעשות כביסה (צריך מעט "ספיירים" בשביל יום החפיפה), ואז להמשיך עוד שבוע עם הבגדים נקיים, וחוזר חלילה. בכל מקום בו הייתי היו שירותי כביסה, וכמעט תמיד הם זמינים במחירים טובים. לדעתי, **אין שום סיבה לסחוב בגדים לשבועיים או שלושה**.

ההבדלים בין תיק קטן לגדול לא מתבטאים מבחינתי בכך שפשוט ניקח יותר תחתונים או גרביים לטיול, אלא בתוספות מיוחדות, "אקסטרות", שמאפשרות לטייל בצורה נוחה ומגוונת יותר כאשר מדובר בטיולים ארוכים יותר מסוף שבוע ארוך. לדוגמה: מחשב נייד, מצלמה, בגד ים, ביגוד חורפי וקיצי גם יחד, סדין, מגבת מהירת-יבוש, ועוד.

עוד עקרון בסיסי הוא שמבחינתי, יש חשיבות רבה יותר לנוחות שלי בטיול על פני ביצוע "תצוגת אופנה". לא צריך להחליף בגדים כל יום כדי "לא להראות עם אותה תלבושת פעמיים". לאף אחד לא באמת איכפת מזה. 

_אם אתם חושבים אחרת זה בסדר גמור, וכנראה שהמדריך הזה פחות מתאים לכם._


## תיקים לטיסות

מהו תיק "קטן" מבחינתי? תרמיל או תיק שפחות או יותר מבצע מירוב (ממקסם) של הנפח המותר ב"חינם" על ידי ריינאייר או ויז אייר. תיק כזה צריך להיות במימדים שיאפשרו לו להיכנס אל מתחת למושב (מלפנים) בטיסה.

מהו "תיק גדול" או טרולי? תרמיל או מזוודה שמתכנסים אל הגודל שמותר בתוספת תשלום או בכרטיס "Priority". אלו אמורים להיכנס אל תא האחסון בקבינה של המטוס.

[מדיניות הכבודה של ריינאייר](https://help.ryanair.com/hc/en-us/articles/360017824658-Ryanair-s-Bag-Policy) מתירה להעלות למטוס תיק במימדים של 40x25x20 ס"מ, ללא תוספת תשלום נוספת על מחיר הכרטיס. אם מדובר בתיק גב, הרי שיהיה מדובר ב 40 ס"מ לגובה, 25 ס"מ לרוחב, ו 20 ס"מ לעומק. בתשלום נוסף ניתן להעלות או לשלוח לבטן המטוס תיק או טרולי במימדים של 55x40x20 ס"מ (כולל גלגלים, אם יש כאלו), ובמשקל של עד 10 ק"ג.

[מדיניות הכבודה של ויז אייר](https://wizzair.com/en-gb/information-and-services/travel-information/baggage) מתירה להעלות למטוס תיק במימדים של 40x30x20 ס"מ, ללא תוספת תשלום נוספת על מחיר הכרטיס. כלומר, מדובר במדיניות מתירנית במעט משל ריינאייר. בתשלום נוסף ניתן להעלות או לשלוח לבטן המטוס תיק או טרולי במימדים של 55x40x23 ס"מ, ומשקל של עד 10 ק"ג.

[מדיניות הכבודה של איזי ג'ט](https://www.easyjet.com/en/help/baggage/cabin-bag-and-hold-luggage) מתירה להעלות למטוס תיק במימדים של 45x36x20 ס"מ ללא תוספת תשלום, או לשלום עבור תיק או טרולי במימדים של 56x45x25 ס"מ.

הנפחים המותרים על ידי רוב החברות האחרות הם דומים. אם כך, לדעתי, **כדאי לכוון בערך אל המדיניות המגבילה ביותר, זו של ריינאייר, או של זו המעט פחות מחמירה ממנה, של ויז אייר**. מנסיוני, אפשר להשתמש בתיקים שחורגים מהמדיניות במספר ס"מ בודדים בלבד. כמובן שיש לעשות זו בצורה צנועה, ולזכור שיש סיבה למדיניות - התיק הקטן אמור להיות מסוגל להיכנס אל מתחת למושב, והתיק הגדול צריך להיכנס לתא המטען בתא הנוסעים במטוס. בכל מקרה, חריגה מהמדיניות המותרת היא על אחריותכם :) . יש דיווחים על נוסעים שנאלצו לשלם בעקבות חריגה מהגודל המותר.


### דוגמאות לתיקים מתאימים

_\* אין לי שום קשר עסקי עם שום חברה, ואני לא מרוויח כלום מציון הדגמים הללו. אלו פשוט תיקים שאני מכיר._

- תיקים שניתן להכניס אל מתחת למושב, ב"חינם" (כלול במחיר כרטיס טיסה),

  - תרמיל (20 ליטר) מדגם [Manhattan 20L](https://cabinmax.com/products/manhattan-stowaway-xl-20l-40x25x20cm-ryanair-free-under-seat-backpack-shoulder-bag) של Cabin Max. תיק גב במימדים זהים למידות המירביות שמותרות על ידי ריינאייר. התיק מאפשר להשתמש בו בשתי תצורות שונות - כתרמיל, או כתיק צד (ניתן לקפל את רצועות הגב ולהוסיף רצועת צד).
  - תרמילים שונים משלל דגמים שיש לכל אחד מאיתנו בבית. חלקם יהיו קטנים במעט מהמגבלות, ואפשר להחליט להסתפק בכך. חלקם יחרגו מהן במעט - אם החריגה היא קטנה **ורק באחד מהמימדים** (לדוגמה, תיק שגבוה במעט מהמותר, אך מתאים ברוחב ובעומק), ניתן לנסות להשתמש גם בתיק כזה.

- תיקים "גדולים" בתוספת תשלום,

  - תרמיל (44 ליטר) מדגם [Metz 44L](https://cabinmax.com/products/metz-44l-classic-colour-cabin-backpack) של Cabin Max. תיק גב במימדים זהים למקסימום המותר עבור תיק Priority על ידי ריינאייר.
  - תרמיל (34 ליטר) מדגם "[מזוודה רכה טריאסטה](https://www.shop.shugon.co.il/he/%D7%9E%D7%96%D7%95%D7%95%D7%93%D7%94-%D7%A8%D7%9B%D7%94-%D7%98%D7%A8%D7%99%D7%90%D7%A1%D7%98%D7%94-swiss-planet-41-7720)" של שוגון. הנפח המוצהר הוא 34 ליטר. להערכתי, על בסיס ניסיון אישי, ההבדל בינו לבין תיק ה Metz הוא קטן מאוד.
  - **טרולי 20 אינץ'**. לדוגמה, דגם "HYPERFIELD" של American Tourister. נפח של 44 ליטר, אבל זה כולל גלגלים ואת מנגנון הידית הטלסקופית. מעשית, הנפח של תיקים גדול יותר.

- תיקים מתקפלים מסדרת DOMYOS של דקתלון. יש דגם תיק בנפח 20 ליטר שכנראה מימדיו מתאימים למגבלות ב"חינם", ויש דגם תיק בנפח 30 ליטר שמתאים לתוספת תשלום. נוח אם רוצים לשלם רק על תיק עם קניות בחזור.


### תצורות תיקים אפשריות או מומלצות לטיולים שונים

_\* אני משתמש בדגמי תיקים כנקודת יחוס. יותר נוח לציין שם דגם מאשר "סוג" כללי של תיק. יש דגמים אחרים שיכולים לשמש בצורה זהה. אין לי כוונה לפרסם דווקא דגם מסויים ואין לי שום קשר עסקי עם שום חברה._

- סוף שבוע או שבוע באירופה עם תרמיל 20 ליטר של קאבין מקס. בחורף אפשר לקחת מעיל עלינו, או ביד. אפשר לארוז תיק מתקפל, וכך לשלם על תיק נוסף רק בחזור, אם עושים הרבה קניות.
- שבוע באירופה עם תרמיל "טריאסטה", או טרולי 20″.
- שבוע באירופה או טיול בינוני-ארוך עם תרמיל "טריאסטה", ובנוסף שימוש בתיק "מנהטן" כתיק צד במקום תרמיל גב. _מיטוב של הנפח הכולל שניתן לשאת_.
- שבוע באירופה או טיול בינוני-ארוך עם טרולי 20″, ובנוסף תיק "מנהטן" כתיק גב. _שילוב טוב של נפח רב מבלי לשאת הרבה על הגב._

שימו לב לכך שלמרות שרשמית מותר להביא חפץ אחד בלבד אל תא המטוס, ניתן באופן לא רשמי גם לשאת תיק צד קטן (משהו ברמה של פאוץ'\\תיק נשים קטן\\"man purse") בגודל שמאפשר להכניס אליו מספר חפצים אישיים כגון דרכון, ארנק קטן, אוזניות, ממחטות.


### אביזרי עזר

אני ממליץ להשתמש בעזרים כגון "**תיקי כיווץ**" ([Compression Bags](https://www.amazon.com/compression-bags/s?k=compression+bags)) ושקיות ואקום. הם עוזרים הן באמצעות צמצום הנפח של הבגדים, והן באמצעות עזרה בארגון טוב יותר של החפצים. ערכות של תיקי כיווץ טובים או שקיות ואקום ניתן להשיג בדקתלון, באמזון, או בעלי אקספרס.

עבור תמרוקים וחומרי רחצה, ניתן להצטייד ב**ערכת בקבוקים לטיולים** (מחנויות הפארם, או החנויות המקוונות) או לבצע שימוש חוזר בבקבוקים או מיכלים שכבר יש בבית. יש לזכור שניתן לשאת נוזלים בנפח של עד 100 מ"ל. 

אביזר עזר נוסף שלדעתי הוא יעיל הוא פשוט **גומיות, או גומיות לשיער**. כאשר מגלגלים בגד "מנופח" מעט כגון ג'קט פליז, אפשר לעטוף אותו במספר גומיות. אלו יצמצמו במעט את הנפח שלו, ויאפשרו לו להשאר מגולגל כאשר מוציאים דברים מהתיק.


## איך ומה לארוז?

### כללי

דברים שצריך תמיד. אפשר לשים בתיק צד - "ארנק", או בתא קדמי בתרמיל.

- דרכון
- ארנק
- מטען
- תרופות אישיות
- אלכוג'ל
- אוזניות
- אטמים
- עט
- משקפי שמש
- מסיכות N95


### סוף שבוע בקיץ

סוף שבוע (שלושה עד חמישה לילות) קיצי הוא סוג הטיול אליו הכי קל לארוז. בגדים תופסים מעט נפח, ואפשר להסתפק בקלות בתיק הגב שכלול במחיר הטיסה (-"מתחת למושב"). 

מה שאני מציין ברשימה הוא בנוסף למה שלובשים לטיסה עצמה, ובדר"כ אפשר ללבוש יום נוסף לאחר הטיסה עצמה - תלוי כמה היה חם בדרך.

רשימת פריטים לדוגמה:

- 1 - 2 _מכנסיים קצרים_, או 1 _מכנס קצר_ + 1 _מכנס ארוך_.לא צריך להחליף מכנס כל יום. ג'ינסים בהירים ומכנסי חאקי עובדים טוב ומתאימים לרוב צבעי החולצות והנעליים.

- חולצות וגופיות. כדאי לקחת כמספר ימי הטיול, ועוד אחת או שתיים.בערך,

  - 2 - 5 _חולצות קצרות_, חולצות טי או מכופתרות. היתרון של חולצות הוא הגנה טובה יותר מפני השמש.
  - 0 - 3 _גופיות_.
  - 1 _חולצה מכופתרת_, לא אלגנטית מדי אבל לא סתמית, קצרה או ארוכה, לערב. 
  - כדאי לקחת ביגוד עליון בצבעים כהים, או לבן. צבעים כהים יספגו כתמים קלים.
  - יש חולצות מבדים מיוחדים לטיולים. אני נוטה לקחת מכותנה. לא לקחת ביגוד סינטטי זול.

- _בגד ים_. גם אם לא מתכננים להיכנס לים או לבריכה.

- _תחתונים_ כמספר ימי הטיול, פלוס 1.

- אם אתם טסים עם נעליים, _גרביים_ כמספר ימי הטיול פלוס 1.

- הנעלה,

  - אם אתם אנשים של נעליים, לדעתי מספיק לטוס עם _זוג נעלים אחד _(אלו שעליכם)מומלץ נעליים חצאיות, בגוון כהה או לבן. מומלץ נעליים יחסית ספורטיביות.
  - אם ממש חייבים עוד זוג נעליים, לקחת זוג "קטן". אפשר להכניס לנעליים הארוזות פריטי לבוש עטופים בשקית כדי לחסוך מקום.
  - אם אתם אוהבים _סנדלים_, לארוז עוד סנדלים בתיק.
  - _כפכפים_ - אם אתם מאלו שרוצים או צריכים.

- _פיג'מה_.

- _מגבת "ייבוש-מהיר"_ בגודל קטן-בינוני.

- שקית המשמשת _כתיק רחצה_,

  - דאודורנט.
  - מיכל קטן לבושם, אם רוצים (אפשר לקנות באמזון או עלי אקספרס).


- מברשת שיניים ומשחת שיניים.
- עזרים דנטליים, חוט דנטלי.
- **לא לקחת* *שמפו או סבון אלא אם כן חייבים, יש במקום הלינה. אם חסר - קונים.
- קרם הגנה.
- עדשות מגע, אם משתמשים.

- אם נשאר מקום ואתם רוצים או צריכים, _טאבלט או מחשב נייד_.

מנסיוני, אפשר להסתדר יפה מאוד עם סוג מכנסיים נוסף על זה שאתם לובשים, עוד מספר חולצות, עוד חולצה או שתיים לערב, וזוג הנעליים שעליכם. אפשר גם לקחת עוד זוג נעליים וקצת לצמצם בדברים אחרים.

אם מגיעים למצב שחסר משהו, אפשר ללכת ולקנות עוד חולצה או עוד מכנס, תחתונים, שמפו או סבון, או מה שצריך.


### סוף שבוע בחורף

בחורף העניינים יותר מאתגרים. הבגדים תופסים נפח רב. אבל אם רוצים, אפשר להסתדר. ברשת יש כל מני תיאוריות בסגנון "שיטת השכבות". אני פחות מתחבר. תתלבשו איך שאתם אוהבים להתלבש במזג אוויר קר.

טיפ חשוב - אל תתביישו "להתלבש טוב". באירופה עשוי להיות קר מאוד בחורף. אתם מטיילים ורוצים שיהיה לכם כיף. תתלבשו בצורה טובה.

הדבר החשוב ביותר הוא **מעיל טוב**. באירופה קר בחוץ, אבל יש תמיד חימום טוב בפנים. מעיל טוב אפשר להוריד כשנכנסים לאיזשהו מקום, ולא לסבול מחום. כמו כן, **את המעיל אנחנו סוחבים עלינו בטיסה** (ממש עלינו, או מקופל על היד), כך שהוא בעצם "פריט בונוס", ולא נכלל בנפח שאנחנו סוחבים. כך שגם אם הוא קצת יותר מנופח, זה לא ממש משנה. אם בארץ עוד קצת חם _ואתם לא רוצים לסבול עם המעיל עד שתגיעו לטיסה - תשימו אותו בשקית פלסטיק פשוטה_. אם יהיה צורך, תוציאו לפני הטיסה ותלבשו.

בחורף העיקרון הבסיסי הוא מחזור של בגדים. לעומת הקיץ, בו מזיעים, וכדאי להחליף חולצה מדי יום - בחורף נלבש את אותו הפריט כמה ימים. בגדים עליונים, אין צורך להחליף, לפחות לא מסיבות של היגיינה. אפשר ללבוש את אותם הבגדים העליונים מספר ימים רצוף, ואת שכבת הבסיס להשתדל למחזר כשאפשר. אם קר, זה אפשרי בהחלט.

רשימת פריטים לדוגמה:

- _ג'ינס או מכנס_ בודד. לא יותר.

- שכבות בסיס, על בסיס של החלפה כל יומיים.

  - 2 - 3 _חולצות טי_. 
  - 0 - 2 _גופיות ללא שרוול_.

- פריטים מחממים,

  - לקחת בערך 2 פריטים ליום, ועוד 1 - 2 פריטים ללילה.
  - 1 - 2 _סריגים_, או סריג ו _ג'קט פליז_ או _חולצת קפוצ'ון מבד עבה_ ("פוטר").
  - 1 - 2 _חולצות מכופתרות_ ארוכות לערב. אני אוהב חולצות פלנל עבות. טובות ליציאות וגם מחממות. חשוב דווקא לקחת חולצה מכופתרת, כי זה מאפשר לפתוח כפתורים ולקפל שרוולים אם יותר חם.

- פריטי חורף. אם הטמפ' ביעד נמוכה מ 10 מעלות ביום, לא לוותר,

  - _גופיה ארוכה_, עדיף תרמית. אם זה יותר מסופ"ש, אז אולי גם 2.
  - _גטקעס_ או טייץ. אם יותר מסופ"ש, אז לקחת 2.
  - _כפפות_, _צעיף_, ו _כובע מחמם_.

- הנעלה,

  - _נעליים_ - בחורף _כדאי להסתפק בזוג איתו אתם טסים_. מומלץ זוג נעליים שאטום למים במידה סבירה.
  - _כפכפים_, אם אתם רוצים.

- _תחתונים וגרביים_, כמספר ימי הטיול. בלי ספיירים. אם מגיעים למצב שצריך, תקנו עוד. כדאי להצטייד במספר **גרבי טיולים טובות ועבות**, לא מדובר בפריט יקר מדי והם מחזיקים מעמד כביסות רבות. גרבי טיולים טובות אפשר למחזר ולגרוב יומיים רצוף אחרי אוורור בלילה.

- _פיג'מה ארוכה_. 

- _מגבת "ייבוש-מהיר"_ בגודל קטן-בינוני.

- שקית שמשמשת _כתיק רחצה,_

  - דאודורנט.
  - מיכל קטן לבושם, אם רוצים (אפשר לקנות באמזון או עלי אקספרס).


- מברשת שיניים ומשחת שיניים.
- עזרים דנטליים, חוט דנטלי.
- **לא לקחת** שמפו או סבון אלא אם כן חייבים, יש במקום הלינה. אם חסר - קונים.
- עדשות מגע, אם משתמשים.


- אם נשאר מקום ואתם רוצים או צריכים, _טאבלט או מחשב נייד_.

בעתיד אוסיף רשימות נוספות, גם לטיולים ארוכים יותר.

אשמח לשמוע את דעתכם באמצעות פניה פרטית בדואר אלקטרוני, או במערכת התגובות של האתר. 

טיסה נעימה!