---
title: סרי לנקה
subtitle: סרי לנקה - יעד בדרום אסיה - "הודו לייט" - שמתאים לטיול תרמילאים או לירח דבש.
slug_title: סרי-לנקה-מסלול
published_by: עדוא גל
publish_date: 2023-05-20T16:44:42.699Z
trip_date: 2023-03-29T16:44:42.711Z
trip_type: זוגי
trip_length: 14
head_image: /assets/img/posts/sri_lanka_sunset.jpg
head_image_show_caption: false
head_image_caption_text: שקיעה בגלה (Galle) - סרי לנקה
thumbnail: /assets/img/posts/img_20230410_182358.jpg
thumbnail_show_caption: false
thumbnail_caption_text: ""
next_post: קנדי-סרי-לנקה
show_toc: true
tags:
  - סרי לנקה
  - ירח דבש
  - תרמילאים
  - דרום אסיה
keywords:
  - מסלול סרי לנקה
isDraft: false
---

סרי לנקה היא מדינת-אי באוקיינוס ההודי, מתחת להודו. יש הקוראים לה "הודו לייט". רבים טסים אליה כיעד לירח דבש, כיעד לטיול תרמילאים, או כיעד המתאים לגלישה וחופים. האי הקטן, שצורתו היא כצורת טיפת מים, הוא אי טרופי עם שלל נופים ואתרים "רומנטיים", יפים, ושובי לב. 

סרי לנקה יפה, מעניינת, נהדרת. אך יש בטיול בה גם קשיים מסוימים, והציפיות צריכות להיות בהתאם. ברשומה זו וברשומות העוקבות, אשתדל לשתף מהחוויה וגם במסקנות ובדעות שלי.

![Asgiri Maha - Kandi](/assets/img/posts/img_20230331_191722_3.jpg "Asgiri Maha - Kandi")

## **על סרי לנקה, בקצרה**

סרי לנקה היא אי קטן יחסית, שגודלו כ 65 אלף ק"מ רבוע. בערך פי שלוש מישראל. היא נמצאת מתחת להודו. בעבר האי נקרא "ציילון", והוא מקור "התה הציילוני" (Ceylon Tea) שאנו נוהגים לשתות מעת לעת.

האי מכיל שתי קבוצות אתניות עיקריות. הראשונה היא *סינהלים או סינהלזים* (Sinhalese), המהווים כשלוש-רבעים מכלל האוכלוסיה במדינה. הם דוברים סינהלית שהיא שפה הודו־ארית. רובם הגדול הוא בודהיסטים מזרם הטהרוואדה, הזרם הנפוץ בסרי לנקה. הקבוצה השניה היא ה*טמילים* (Tamils), עם מדרום הודו. הטמילים דוברים טמילית, שהיא שפה דראווידיות (קבוצת השפות שמדוברות בדרום הודו). רובם הגדול הם הינדים.

לסרי לנקה היסטוריה עשירה, וחלקה הגדול גם קשור לבודהיזם ולהתפתחותו. ניתן למצוא בה מקדשים בודהיסטים רבים מאוד, אך גם מקדשים הינדים לא מעטים. עושה רושם שמרכיבים מסוימים של התרבות והדת ההינדית חדרו גם  אל הפולחן הבודהיסטי באי. לדוגמה, ניתן למצוא פינות פולחן רבות לאל גנש (Ganesha), אל בדמות בעלת ראש פיל וארבעה ידיים.

![פינת פולחן בודהיסטית](/assets/img/posts/sri_lanka_local_budahism_corner.jpg "פינת פולחן בודהיסטית")

באי שורר אקלים טרופי. בחוף חם מאוד, עד לכדי מידה של קושי מסוים לטייל בשעות הצהריים. באיזורי הפנים ההרריים חם פחות, במיוחד בשעות הערב. בעיירה נוורה אליה (Nuwara Eliya), באיזור מטעי התה, גם קריר ואף קר. באי יש עונות מונסון, וכדאי לבדוק שדפוס המונסונים מתאים למסלול הטיול המתוכנן.

## **למה סרי לנקה?**

* עבורנו - בקצרה - לא היתה איזשהי סיבה "אולטימטיבית". ההחלטה היא בחלקה גם אקראית. שילוב כלשהו של גורמים הוביל אותנו להחלטה: 
* בסרי לנקה יש נופים יפים (וגם יותר מיפים). הן הרים ויערות ירוקים, והן חופים טרופיים.
* רצון לטוס ליעד באסיה; לחוות מקום שהוא לא העולם המערבי ואירופה. 
* יעד לא רחוק מדי ולא קשה מדי להגעה. אין טיסות ישירות מהארץ, אבל יש טיסות בנות 4 שעות מדובאי. מחיר הטיסה הכולל סביר, וזול יותר מאשר טיסה לדרום־מזרח אסיה.
* השהות בסרי לנקה זולה. נוח בטיולים ארוכים, גם אם הטיול לא היה ארוך במיוחד.
* המלצות מחברים שאהבו מאוד את המקום.

אחרי הטיול, אני יכול להעיד שכל אלו אכן נכונים. 

> **סרי לנקה יפה, יש אווירה חופשית ונעימה, יש מזג אוויר נוח, ההיסטוריה עשירה ומעניינת, יש אנשים טובים, והמחירים נוחים מאוד.**

![נוף - הרים - סרי לנקה](/assets/img/posts/sri_lanka_train_track.jpg "נוף הררי בסרי לנקה - מסילת הרכבת באלה (Ella)")

### **האם סרי לנקה בטוחה?**

ברחבי הרשת נתקלתי גם בקצת "הפחדות" או פחדים לגבי חופשה בסרי לנקה. אני מעוניין להפריך את חלקם.

להערכתי ולהבנתי, *מבחינה בטחונית*, סרי לנקה בטוחה. אכן, בקולומבו, עיר הבירה, היה פיגוע רצחני ונוראי ב־2019. מאז עבר זמן, ובכל מקרה, איפה אין פיגועי טרור ואסונות? כך או כך, לא הרגשנו שום מתיחות בטחונית או מתיחות מסוג אחר כלשהו בעת השהות שם.

*מבחינתה בריאותית*, להבנתי, המצב סביר, וטוב מאשר במדינות אחרות בעלות אופי דומה. לעומת מדינות רבות אחרות בדרום אסיה, סרי לנקה היא יעד שהוכרז על ידי ארגון הבריאות העולמי כ"נקי ממלריה". בדומה למדינות אחרות בדרום אסיה, וכתלות באזורים בהם שוהים ובהמלצות גורמי הרפואה, יש לבחון נטילת חיסונים עבור קדחת מוח יפנית (Japanese Encephalitis), כלבת, צהבת A ו־B (הפטיטיס), טיפוס הבטן (Typhus), פוליו וטטנוס (צפדת). לנו הומלץ רק להתחסן כנגד צהבת A וטטנוס, וכך עשינו.

**לפני הטיול מומלץ ביותר ללכת למרפאת מטיילים ולהתיעץ עם רופא.** 

### **מה פחות טוב בסרי לנקה?**

לעומת יומני טיולים אחרים, שמייפים את המציאות באופן מוגזם - אפרט את הדברים שמעט הפריעו לי בטיול. אני רוצה לשתף את המציאות כפי שהיא, בעיני, לטוב ולרע.

#### *היגיינה וניקיון בבתי מלון*

ההיגיינה במקומות הלינה היא לא בדיוק הדבר בו סרי לנקה מצטיינת, בלשון המעטה. בסרי לנקה יש פחות מודעות לחשיבות של מגני מזרן וכרית. התוצאה היא שבחלק ממקומות הלינה - באמצע הלילה היה ריח לא נעים מהמיטה. זה למרות שהמצעים עצמם היו נקיים, והם תמיד היו נקיים. זה קרה בחלק קטן מהמקומות, אבל זה קרה יותר מפעם אחת. בדרום מזרח אסיה, לדוגמה, המצב בדר"כ היה טוב יותר. בנפאל, לדוגמה, לא. בכל מקרה, אם מודעים לבעיה אפשר מראש לצמצם את הסיכוי שהיא תקרה.

![חדרי מלון בסרי לנקה](/assets/img/posts/hotel_rooms_sri_lanka.jpg "חדרי מלון בסרי לנקה")

#### *תחבורה*

התחבורה הציבורית בסרי לנקה לא טובה במיוחד. הן מבחינת איכות, והן מבחינת זמינות.

עבור נסיעות בין עירוניות, לעיתים קרובות צריך או נוח הרבה יותר לקחת מוניות. מחיר הנסיעה הוא אפשרי וסביר. לפחות בזמן הנסיעה שלנו, עבורנו, מחיר נסיעה בת כשעתיים וחצי היה בערך 200 ש"ח. זה מחיר סביר לזוגות, אך מעט פחות עבור תרמילאים, שירצו כנראה לבחור באפשרות אחרת. מחיר הוא לאו דווקא השיקול היחיד. ממוניות יותר קשה לחוות את האווירה המקומית, לראות את הנוף, וכן יש להתחיל לחשוב האם להשאיר תשר ושאר דברים כאלו. יש פחות עצמאות.

עבור נסיעות מקומיות או נסיעות קצרות אל מחוץ לעיר, ניתן להשתמש ב*טוק־טוק*. מחיר נסיעה קצרה הוא מספר שקלים בודדים. אחרי סיום הנסיעה גם תזכו בדרך כלל למעט הצקות מהנהג לקחת את המספר שלו כדי שתקחו אותו גם בשעות ובימים הבאים.

#### *אוכל*

![אוכל בסרי לנקה](/assets/img/posts/food_sri_lanka_1.png "אוכל בסרי לנקה")

קראתי במספר יומני רשת שהאוכל בסרי לנקה מעולה. זה לא מאוד נכון.

זה לא שאי אפשר לאכול דברים טעימים בסרי לנקה. אפשר. יש שפע של פירות מעולים. יש שפע של קוקוסים מעולים. אכלנו ארוחות טובות, וגם הרבה כאלו.

אבל גם קרה שאכלנו ארוחות - בעיקר בסגנון מקומי - שלא היו טעימות במיוחד. זה לא שהאוכל לא טוב כי הוא לא טרי או רע. זה פשוט היה פחות לטעמנו. אחרי מספר ימים מתרגלים ויודעים יותר טוב מה להזמין. 

קחו בחשבון.

### **סיכום - מה טוב, ומה פחות**

האי הקטן סרי לנקה הוא מקום נפלא. יפה שם, מעניין שם, והתקשורת עם המקומיים היא נעימה וחיובית. היא מתאימה במיוחד לאנשים שמעוניינים טיולים תקציביים, וגם כמובן אפשרית לאנשים שמעוניינים לבזבז יותר.היא מתאימה גם לטיולים זוגיים, גם לבודדים, גם לטיולים באמצעות נהג פרטי, וגם לתרמילאים.

יש להבין שלא מדובר במדינת עולם ראשון. התחבורה בה לא מפותחת, האוכל בה יהיה מעט שונה מהטעם של רובנו. צריך להקפיד לבדוק את בתי המלון או את בתי ההארחה ולבדוק את מידת הניקיון לפני שנכנסים לחדר, לפחות כל עוד לא בוחרים בבתי המלון גדולים, ויקרים.

![מקדש בודהיסטי בקנדי](/assets/img/posts/img_20230331_191722_3.jpg "בודהה - Asgiri Maha, קנדי")

## **תחבורה בסרי לנקה**

התחבורה הציבורית בסרי לנקה לוקה בחסר. כדאי להכיר ולהתנהל בהתאם.

### **אוטובוסים**

האוטובוסים קשוחים. החוויה תהיה לא נעימה לרובנו. הם צפופים, ללא מיזוג, ללא תחנות מסודרות (פרט לבקולומבו), ולרוב ללא מקום ישיבה פנוי.

### **רכבת**

ישנן שלוש מחלקות ברכבת.

* *מחלקה ראשונה*, בה יש מיזוג אוויר, מושבים נוחים, ומקום ישיבה שמור. המחיר יקר ביחס לסרי לנקה, אבל לא יקר במיוחד עבור ישראלים (כ־25 ש"ח לנסיעה בת מספר שעות). גם לא לתרמילאים. הבעיה? לא בכל רכבת יש מחלקה ראשונה, ולא תמיד נותרים כרטיסים.
* *מחלקה שניה*, בה יש מאווררים, ומושבים במידת נוחות סבירה. המחיר זול יותר (כ־20 ש"ח). הבעיה היא שאין מקום ישיבה שמור. לדעתי חוסר המיזוג לא צריך להדאיג. הרוח מהחלונות והאוורור די מספיקים. זה בסדר לנסיעה של שעה, זה פחות בסדר לנסיעה של מספר שעות.
* *מחלקה שלישית*, בה צפוף, המושבים לא נוחים וצפופים גם אם מצליחים להשיג אחד, ואין אפילו מאווררים. מחיר הנסיעה זול מאוד (שקלים בודדים). לתרמילאים קשוחים בלבד.

כרטיס לרכבת בסרי לנקה ניתן להזמין בתחנות הרכבת עצמן בלבד. אין הזמנה באינטרנט. אין ממש הזמנה טלפונים. אי אפשר להזמין מהמלון או מסוכנות. צריך לנסוע לתחנה ולקנות. כתלות בקו הרכבת, אם אתם רוצים להיות בטוחים שיש לכם כרטיס למחלקה ראשונה לנסיעה מסוימת, כדאי לקנות כרטיס בערב שלפני (רכבות החוף), או אפילו גם יומיים-שלושה לפני (הרכבות לאלה).

אם אתם מוצאים רכבת מתאימה, מעולה. במקרים בהם לא, צריך לבחור באפשרות אחרת - כנראה מונית.

### **מיניבוסים ושירותי הסעות**

בניגוד למדינות "עולם שני" אחרות, אין בסרי לנקה שירותי הסעה כגון מיניבוסים, המאפשרים לקבל שירות דומה יחסית לזה של מונית, אבל בעלות פחותה.

זה או תחבורה ציבורית, או מוניות ושירות הסעה פרטי.

### **מוניות (או נהג פרטי)**

מונית הן אפשרות נוחה, ולעיתים גם סוג של היחידה, עבור נסיעות בין עירוניות. וכשאני אומר "מוניות" - אני מתכוון לפשוט הסעה ברכב פרטי. אל תחפשו שלט "Taxi" או צבע צהוב.

מטיילים רבים בסרי לנקה אף שוכרים נהג פרטי למשך מספר ימים. זה נוח, וזה לא יקר כל כך. מדובר על עלות של מאות רבות עד אלפים בודדים של שקלים. שימו לב לכך שהנהגים הם גם בעצם סוג של מדריכי תיירים. בדרך הם יעצרו בנקודת עניין, יעזרו לכם לתכנון מסלול, ימליצו מה כדאי, וכן הלאה. אני פחות מתחבר, אבל זה פתרון טוב מאוד למי שכן.

כאמור, עלות מונית היא בערך כ 150 עד 200 שקלים עבור נסיעה בין עירונית בת בין שעתיים לשלוש. מוניות אפשר בדרך כלל לארגן דרך המלון, או דרך נהגי טוק טוק.

אפשר וכדאי להתמקח על המחיר, אבל לזכור לעשות זאת במידה. מלונות קטנים או בתי הארחה בדרך כלל יארגנו לכם הסעה זולה יותר, אצל איזה "חבר" שלהם.

### **טוק־טוק**

![טוק טוק בסרי לנקה](/assets/img/posts/tuk_tuk_sri_lanka.jpg "טוק טוק בסרי לנקה")

אמצעי התחבורה הנפוץ ביותר בתוך ערים או עיירות בסרי לנקה הוא ה**טוק טוק (tuk-tuk)**. הכלי נקרא גם בשם "ריקשה" במדינות מסוימות. למי שלא מכיר, מדובר על משהו שהוא בין קטנוע לבין רכב - כלי תחבורה תלת גלגלי, עם מנוע קטן, סגור בזגוגיות ומקורה ברצועת פלסטיק (-דמוי עור). זה נחמד מאוד לנסיעות קצרות, וקצת פחות נוח ומתאים לנסיעות ארוכות.

נסיעה קצרה תעלה מספר שקלים בודדים. שכירת נהג טוק טוק למשך מספר שעות או יום שלם תעלה מספר עשרות שקלים ועד כ־150 ש"ח.

אפשר להתמקח, אבל לא חייבים. כן צריך לכל הפחות לדאוג לברר מחיר מראש. היו עם "יד על הדופק" במידה סבירה.

### **שכירת קטנוע או טוק טוק**

אפשרות נוספת היא שכירת כלי רכב והתניידות לבד. כאשר שוקלים אפשרות זו, **יש לקחת בחשבון שהתנועה בסרי לנקה היא כאוטית**, ושונה ממה שאנחנו מכירים. כן, גם מ"הנהג הישראלי". זה עובד בסדר גמור עבורם - אבל צריך לדעת איך להתנהל. כמו כן, הנהיגה היא בצד שמאל (ירושה מהבריטים).

לדעתי ולהערכתי, שכירת רכב בסרי לנקה היא פחות על הפרק, ופחות מומלצת.

**מטיילים רבים שוכרים קטנוע או אופנוע ונוסעים לבד** ברחבי האי, אם לימים בודדים ואם למשך כל הטיול. זוהי אפשרות סבירה, נוחה, וזולה אם אתם מוכנים לכך. באמצעות השכרת קטנוע זוכים לעצמאות מלאה, ולא תלויים בנהגים שמנסים לזכות בתשרים ללא הרף.

ניתן גם לשכור קטנוע ליום או יומיים, ולעשות טיול יום. אפשרות זו טובה במיוחד באיזור פנים המדינה, בו יש נוף יפה והכבישים פחות עמוסים מבחוף.

ניתן גם לשכור טוק־טוק, הן לטווח זמן קצר והן למשך כל הטיול. 

### **סיכום תחבורה**

התחב"צ בסרי לנקה לוקה בחסר. האוטובוסים גרועים, רכבות הן סבירות. מוניות זו אפשרות נפוצה וטובה. טוק טוק הוא כלי התחבורה הנפוץ באי והוא מתאים מאוד בנסיעות קצרות.

זה לא המקום לשכור רכב. אבל זה כן המקום לשכור קטנוע, אם זה מתאים לכם.

## **הגעה לסרי לנקה**

טיילנו בסרי לנקה בתקופת פסח 2023. הטיסות התייקרו באופן משמעותי ב 2023, על אחד כמה וכמה בתקופת החגים. בחשבון שלי ב Wizz Air היו 480 אירו מהטיסה שנדחתה ביום שלם מקטניה (סיצליה). הערכתי שמהאמירויות נוכל להזמין טיסת המשך טובה לרוב המקומות אליהם נשקול לטוס, ורציתי להתחיל להשתמש ביתרת הזכות שלי בויז אייר. אי לכך, עוד לפני שהחלטנו סופית על סרי לנקה בתור היעד, החלטתי להזמין טיסה של ויז אייר מת"א לאבו דאבי.

מאבו דאבי נסענו לדובאי במונית, ושם שהינו לילה ועוד יום שלם. מדובאי טסנו לסרי לנקה באמצעות טיסה של flydubai, שהיא זרוע ה low cost של Emirates. הטיסה יצאה מטרמינל 2 הגרוע למדי של דובאי.

לישראל חזרנו באמצעות טיסה מקולומבו (עיר הבירה) לת"א, עם עצירת ביניים סבירה בת 3 שעות באבו דאבי. הטיסה הייתה של אתיחאד (Eithad), והיתה מוצלחת.

כך או כך, נכון לכרגע (2023), לסרי לנקה נוח להגיע בעיקר דרך עצירות ביניים (מובנות או עצמאיות) באיזור המפרץ הפרסי\הערבי. בתקווה שפתיחת השמיים של עומאן לטיסות ישראליות יאפשרו טיסות ישירות בעתיד.

## **לינה בסרי לנקה**

בסרי לנקה שהינו בעיקר בבתי מלון ובבתי הארחה (גסטהאוס, Guesthouse). כפי שכתבתי לעיל, יש מספר כללים שכדאי להקפיד עליהם כשבוחרים מקום לינה, במיוחד אם לא בוחרים כאלו "יקרים".

מחירי חדרים בסרי לנקה זולים מאוד. ניתן להגיע למחירים של 70 - 80 שקלים ללילה עבור חדרים זוגיים אם רוצים. לדעתי, זה פחות מומלץ. מקומות "נורמליים", יהיו לרוב בטווח של 100 ל־150 ש"ח ללילה (נכון למרץ 2023). חדרים ב־150 עד 250 ש"ח (ומעלה) ללילה הם בטווח המחירים הלא זול. למי שרוצה - בעיקר במקומות גדולים, בעיקר ליד החוף - יש גם חדרים יקרים ויוקרתיים יותר.

![מלון במיריסה](/assets/img/posts/sri_lanka_mirisa_hotel.jpg "מלון במיריסה")

להלן מספר המלצות שלי לגבי מקומות הלינה, ואיך לבחור אותם.

**ראשית, עניין הניקיון**. לא תמיד הכל נקי במיוחד. זה לא שמביאים חדר שלא ניקו אותו, אלא פשוט לא מנקים טוב. כפי שכתבתי למעלה, בחלק מהמקומות אין מגני מזרן. בעיקר אם נכנסים למקומות יותר קטנים וזולים, **מומלץ בחום להיכנס לחדר ולבדוק אותו** לפני שמשלמים. לא מספיק רק לבדוק שהמצעים נקיים, חייבים לבדוק גם כשיש עוד שכבה בין המצע למזרן (מגן מזרן).

אני רוצה להדגיש, *נתקלנו בבעיות גם במקומות שהיו בטווח היקר בעיר בה שהינו, מקומות להם היה דירוג גבוה מאוד*. מדובר פשוט על מדינה בה הסטנדרטים הם שונים מאלו שלנו.

בשביל ללכת על בטוח, אם זה מה שאתם רוצים, תלכו למלונות גדולים (ופחות לבתי הארחה) כאשר זה אפשרי. שמנו לב שבהם זה קורה הרבה פחות (אבל לא בטוח).

מפה אפשר להגיע לנקודה קשורה. **לא חייבים להזמין דרך בוקינג.קום**. אפשר להתקשר בטלפון או לדבר בווטסאפ ולשריין מקום כך. כך ניתן גם יהיה לקבל הנחה של כ 10 עד 15 אחוז, וגם לבדוק את המקום לפני שנכנסים אליו. מקום חריג לכלל זה הוא קולומבו, עיר הבירה. בה דווקא היה מבצע דרך בוקינג.קום שהוריד את המחיר באחוזים ניכרים.

מבחינת **מיקום**, אני חושב שלרוב זה יהיה פחות קריטי מאשר בעיר אירופאיות גדולה, לדוגמה. המקומות קטנים בכל מקרה, ואם רוצים, יש טוק טוקים. כמובן שנרצה בגדול שהמיקום יהיה נוח ומרכזי, אבל קחו בחשבון שזה חשוב פחות.

![נמלים בחדר בסרי לנקה](/assets/img/posts/sri_lanka_ants_in_room.jpg "נמלים בחדר בסרי לנקה")

## **אוכל בסרי לנקה**

האוכל בסרי לנקה לא רע. אפשר לאכול טוב, אך זוהי לא החוזקה של המקום.

### **מנות עיקריות**

המנה המקומית הנפוצה היא **קארי (Curry)**. אך קארי, מסתבר, זה שם יחסית גנרי למנות בדרום או דרום-מזרח אסיה. הקארי בסרי לנקה הוא בעצם מנת אורז עם מספר תוספות, כאשר אחת מהתוספות היא גם רוטב על בסיס חלב קוקוס. לעומת תאילנד, רוטב הקוקוס הוא לא עיקר המנה אלא רק חלק קטן ממנה, לצד "מטבלים" או תוספות אחרות, כגון: תבשיל עדשים, שום מוקפץ עם תרד, תבשיל מפרי-הג'ק (Jackfruit), תבשיל מבשר קוקוס, מנת עוף או דג קטנה, רוטב חריף (סטייל סחוג), ועוד. הסגנון דומה יותר (לא מפתיע) למה שמגישים בהודו או לדל באט (dal bhat) בנפאל.

מחיר מנת קארי במסעדה מקומית הוא נמוך במיוחד, בין 5 ל־10 ש"ח. במסעדות תיירים מחיר המנה יגיע עד 20 ש"ח, ולרוב היא תהיה מעט יותר "מותאמת" לחיך המערבי (לא באופן מאוד משמעותי). המנה היתה פחות לטעמנו.

מנה נפוצה נוספת היא **Devilled chicken** או Devilled fish. התרגום המילולי הוא משהו בסגנון "עוף מתובל". מדובר על מנה של עוף או דג שהקפיצו יחד עם ירקות, ברוטב עשיר ומתובל - יחסית חריף. מדובר על מנה מוצלחת, מעט קרובה יותר למנות המוקפצות המזרח אסיאתיות.

מנת "לחם" נפוצה היא הרוטי (Roti). מדובר על סוג של לחם שטוח, סוג של פיתה, שלרוב מגיע עם תוספות כגון קוקוס ממותק, אננס, דבש, שוקולד, וכן הלאה. ישנן גם גרסות מלוחות, עם בשר וכדומה.

כמו ברוב המקומות באסיה, אפשר גם לרוב פשוט להזמין "**מוקפץ**" (Stir-fried). זוהי אפשרות טובה לאנשים המעוניינים באוכל צמחוני, שכן לרוב אפשר להזמין בלי בשר. כמו כן מדובר על אפשרות בטוחה מבחינה תברואתית. האיכות והטעם תלוי כמובן במסעדה. נתקלנו במסעדות בהן המנה היתה טעימה מאוד.

*באיזור ההרים הפנימי (אלה, קנדי), המנה הנפוצה היא עוף*. דגים זמינים בעיקר כדגים מיובשים שיותר מתבלים את המנה. גם מנות עם שרימפס (חסילונים) הן די זמינות ודי נפוצות. השרימפס טריים ואיכותיים. גם בשר בקר זמין לרוב. בשר לבן לא מאוד נפוץ באי. 

![](/assets/img/posts/sri_lanka_food_asian.jpg)

באיזור החוף ישנן - כמצופה - מנות דג או מאכלי ים רבות יותר. *הדגים זולים ומנות הדג נדיבות וגדולות*. מומלץ מאוד. למעוניינים, מנות כגון סרטן נפוצות, ולפי מה שהבנתי מאחרים, טובות מאוד באיכותן.

לסיום, יש לציין את האפשרות של מזון בינלאומי במסעדות תיירותיות. יש מסעדות עם אוכל דרום-מזרח אסייתי, מסעדות המבורגרים, מסעדות פיצה, מסעדות שיש בהן הכול, ועוד. בחלקן האוכל יהיה טוב יותר, ובחלקן האוכל יהיה טוב פחות.

ברוב המקומות בהם היינו היה לפחות מקום אחד עם "פיצה בתנור לבנים" (Wood-fired pizza). חלקם בבעלות של אירופאים שעברו להתגורר בסרי לנקה. עבור מי שמחפש משהו קל יותר, לטעמנו, ו"בטוח", זוהי אפשרות טובה שכדאי לחפש. 

### **ארוחת בוקר**

![ארוחת בוקר בסגנון מערבי](/assets/img/posts/img_20230403_094122_local_international_bf_srilanka.jpg "ארוחת בוקר בסגנון מערבי")

בסרי לנקה, נהוג בדרך כלל להגיש ארוחת בוקר בסגנון מקומי, או בסגנון מערבי, המותאם במידה כזו או אחרת לאוכל המקומי.

* *מקומית*. פירות, וגירסה כלשהי של קארי. אורז, ותוספות ודברים שונים מסביב שיכולים להיות:

  * Hoppers. מדובר על סוג של חביתיות עשויות מקוקוס. איתן אוכלים תוספות שונות. 
  * String Hoppers. אטריות אורז עשויות כמו מעיין לביבה-פנקייק. גם אלו נועדו בשביל לספוג תוספת ומטבלים שונים.
  * סמבול קוקוס (Sambol). קוקוס טחון עם תבלינים חריפים, או גם בגירסות ממותקות.
* *מערבית, בסגנון מקומי*. צלחת פירות. שייק. חביתה עם עגבניות ובצל. תוספות שונות מקומיות כמצויין לעיל. חביתיות בסגנון מערבי.

ארוחת הבוקר בחלק מבתי ההארחה או המלונות בהם שהינו היו מעולות. טעימות מאוד, ומשביעות מאוד. זה בהחלט החלק הטוב יותר באוכל בסרי לנקה, לדעתי.

### **קינוחים**

בסרי לנקה, כמו מקומות רבים אחרים באסיה, הקינוחים הם פחות מבוססי שוקולד, אם כי לא בכלל לא.

דברים בהם נתקלנו היו:

* רוטי בסגנון מתוק. לדוגמה, רוטי עם בננה ושוקולד.
* גֶּבֶן (Curd) בתוספת סירופ מתוק. מדובר על מעיין יוגורט מחלב תאו (באפולו) בתוספת סירופ מתוק שעשוי מעץ הקוקוס, הדומה לסירופ מייפל. זה טעים ממה שזה יכול להשמע.
* גלידה. יש גלידה בסרי לנקה, והיא אפילו לא רעה בכלל.

![קינוח מקומי](/assets/img/posts/sri_lanka_local_desert.jpg "קינוח מקומי")

### **קפה ותה ושתיה קלה**

אז ככה - הקפה בסרי לנקה הוא לא טוב. אין הרבה מה להתעכב על זה. לרוב מדובר על קפה פילטר בינוני ודלוח למדי. כשיש - בבתי קפה בסגנון מערבי ניתן להשיג קפה סביר עד טוב.

סרי לנקה היא מדינה של תה. התה הוא באיכות מעולה, ואם אתם אוהבים תה, תהנו ממנו. אם לא, תאלצו לשתות קפה בינוני.

מבחינת שתיה קלה, לצד קולה וכדומה, בסרי לנקה נפוצה "בירת ג'ינג'ר". מדובר על משקה לא אלכוהולי, מתוק, ומעט חריף. הסוג הנפוץ הוא Lion, אך יצא לנו לשתות גם גירסה מקומית - חריפה במיוחד.

### **שתיה חריפה (בירה, בעצם)**

בסרי לנקה לא צורכים הרבה אלכוהול. אלכוהול לצריכה אישית נמכר בחנויות מיוחדות בלבד, שנסגרות מוקדם.

המשקה הנפוץ הוא פשוט **בירה**. הבירה מקומית היא Lion, והיא טובה. הן בסגנון הלאגר, הן בסגנון הסטאוט (Lion Stout) או בסגנון ה"חזק" (Lion Strong). הבירה זולה, ומחירה בדר"כ יהיה איפשהו בין 5 ל 15 ש"ח.

יין לא נפוץ, וזמין בעיקר במסעדות לתיירים. המחיר בהתאם.

## **מסלול בסרי לנקה**

המסלול שלנו היה:

* 3 לילות בקנדי (Kandy)
* לילה אחד בנוורה אליה (Nuwarah Eliyah)
* 3 לילות באלה (Ella)
* 5 לילות במיריסה (Mirisa)
* 2 לילות בגלה (Galle)
* לילה בקולומבו (Colombo)

סה"כ 15 לילות. 

אני חושב שזה היה מסלול טוב. בדיעבד היינו מבלים יותר זמן באיזור ההרים - נוורה אליה ואלה, על חשבון לילה פחות בקנדי, ולילה פחות בגלה.

יש אנשים שעושים מסלול בכיוון ההפוך, ומתחילים מהחוף. לדעתי זה פחות טוב. האווירה של "בטן גב" בחוף מתאימה יותר לסוף הטיול.

מסלול קצר יותר, בן כשבוע, יכול לכלול רק את איזור החוף הדרומי, או רק את אלה ועוד עיר חוף בדרום.

מסלול ארוך יותר, בן כשלושה שבועות, יכול גם לכלול את איזור החוף המזרחי.

![המסלול שלנו בסרי לנקה](/assets/img/posts/sri_lanka_itenerary_1.png "המסלול שלנו בסרי לנקה")

## **שאלות כלליות**

### **כמה זמן צריך בשביל לטייל בסרי לנקה?** 

לדעתי, לפחות שבוע. 

בשבועיים אפשר לעשות מסלול "מכובד" ובהחלט לחוות את המדינה. בשלושה שבועות יהיה אפשר לכסות חלק גדול ממנה, ובחודש כמעט את כולה.

בגדול, משך הטיול המיטבי הוא בין שבועיים לשלושה, כאשר שלושה שבועות יהיו עדיפים, אם אפשר.

### **מהו מחיר טיול בסרי לנקה**

די זול.

מחירי הלינה, כאמור זולים. הן עבור טיול זוגי, ובטח ובטח עבור טיול תרמילאים.

האוכל זול. גם אם אוכלים מנות בשריות במסעדות טובות יחסית, המחירים יהיו כ 40 עד 50 שקלים לאדם, כולל שתיה. אפשר לאכול מנות סבירות (צמחוניות) גם ב 10 שקלים אם רוצים.

המקומיים ינסו לסחוט ממכם כסף בשלל הזדמנויות. לא באמצעות רמיה, אבל כן באמצעות ניסיון לספק לכם שירותים שאתם פשוט לא ממש צריכים. כניסה לאתרים ולאטרקציות יקרה יותר עבור תיירים. כניסה לשמורת טבע שתעלה שקלים בודדים עבור מקומי, תעלה עשרות דולרים עבור תייר. שייט צפיה בלוויתנים שעולה כ 60$ לתייר, עולה שליש או רבע למקומי. בכל מקרה, הכניסה לאתרים כאלו בדרך כלל תעשה אחת למספר ימים, או פעמיים-שלושה במהלך הטיול כולו.

התחבורה לא מאוד זולה כי צריך לקחת הרבה מוניות. אבל בסופו של דבר זוהי סרי לנקה, וגם זה זול יחסית.

החסכניים שביננו יצליחו לטייל בזול בסרי לנקה. ולבזבזנים יהיו שלל הזדמנויות לבזבז, אך זה לא יסתכם לכדי סכומי הכסף במקומות מפותחים יותר.